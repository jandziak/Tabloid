W ubiegłym tygodniu Adam Nawałka (58 l.) osobiście poinformował Jakuba Błaszczykowskiego (29 l.) i Roberta Lewandowskiego (26 l.), a potem telefonicznie pozostałych reprezentantów. Trener zdecydował, że na stałe opaskę kapitana przejmuje napastnik Bayernu Monachium Selekcjoner biało-czerwonych zastanawiał się, czy po długiej nieobecności w kadrze Błaszczykowskiego (29 l.), podczas której zbudował zespół na swoich zasadach, kapitanem na stałe uczynić „Lewego”. Taka decyzja miała zapaść już w czerwcu przed towarzyskim meczem z Litwą, ale po publikacji „Przeglądu Sportowego” informującej o tym zamiarze, Nawałka się wycofał. Postanowił poczekać i przyjrzeć się drużynie podczas meczów eliminacji Euro 2016. Dobra postawa zespołu, prowadzenie w grupie D i widoczny lider w postaci Lewandowskiego tylko utwierdziły go w przekonaniu, że warto zmienić zasady, które ustalił na początku swojej pracy z kadrą. Przypomnijmy, że w listopadzie 2013 roku Nawałka zdecydował, iż zespół na boisko będzie wyprowadzał ten reprezentant, który aktualnie ma najwięcej występów w kadrze. A tym z kręgu jego zainteresowania wciąż jest Błaszczykowski (Kuba – 68 występów, Robert – 66 występów). W poprzednim tygodniu selekcjoner przebywał z „kapitańską misją” w Niemczech. Rozmawiał w Dortmundzie z Błaszczykowskim, pojechał też do Monachium do Lewandowskiego (26 l.), przy okazji odwiedzając kontuzjowanego Artura Jędrzejczyka (27 l.), który operację przechodził w stolicy Bawarii.– Poinformowałem Kubę o mojej decyzji w sprawie kapitana. Bardzo liczę na jego powrót do kadry. Z nim będziemy jeszcze lepszym zespołem – stwierdził Nawałka. 
