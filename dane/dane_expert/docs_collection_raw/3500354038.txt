Nie takich emocji spodziewali się kibice oglądający Grand Prix Szwecji. Podczas zawodów w Malilli pobili się Matej Żagar (31 l.) i Nicki Pedersen (37 l.)! Po szarpaninie na torze awantura między żużlowcami przeniosła się do parku maszyn Do niespotykanej sytuacji doszło po wyścigu półfinałowym. Na ostatnim wirażu jadący na ostatniej pozycji Pedersen próbował wyprzedzić Żagara. Potrącony przy tym manewrze Słoweniec wyleciał z motocykla w powietrze i uderzył o dmuchaną bandę. Upadł także Duńczyk. Obu nic się nie stało, ale wściekły Żagar podbiegł do rywala i uderzył go w kask. Siedzący już na motocyklu Pedersen kopnął Mateja w podbrzusze i odjechał. W parkingu oglądaliśmy dalsze przepychanki. Żużlowcy nie szczędzili sobie też wyzwisk. – Jesteś pierd... kut... – powiedział do Pedersena Żagar. – Spierd..., cio... – odgryzał się zawodnik z Danii, prowokując dalszą szarpaninę. Awantura między uczestnikami zawodów przyćmiła finał imprezy w Malilli. Zwyciężył w nim Tai Woffinden (24 l.), który został samodzielnym liderem klasyfikacji generalnej. Tuż za podium w GP Szwecji znalazł się Jarosław Hampel (32 l.). – Było całkiem nieźle, na pewno lepiej niż w poprzednich turniejach – powiedział Polak. Fatalnie w Malilli zaprezentował się inny z naszych reprezentantów Krzysztof Kasprzak (30 l.), który nie zdobył ani jednego punktu. KJ 
