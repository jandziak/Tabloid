Marc Jacobs jest mistrzem przedsiębiorczości. Udowodnił to wprowadzając na rynek t-shirty przypominające o jego instagramowej wpadce z lipca, kiedy to przez przypadek cały świat zobaczył nagie pośladki amerykańskiego projektanta. Marc Jacobs jest specjalistą od przekuwania porażek w sukcesy. Kilkanaście lat temu, na przekór wszystkim, zatrudnił oskarżoną o kradzież Winonę Ryder do kampanii swojej marki. Gdy cały świat wytykał ją palcami za wynoszenie z luksusowych sklepów biżuterii i torebek, Jacobs w najlepsze zrobił z niej ambasadorkę luksusowych torebek i ubrań. W lipcu projektant sam zaliczył wpadkę. Na swoim instagramowym koncie, przez przypadek, opublikował swoje zdjęcie z podpisem „It’s yours to try!” (Możesz spróbować!). Do spróbowania była naga (i bardzo zgrabna) pupa projektanta. Zdjęcie miało zostać wysłane w prywatnej wiadomości, ale Jacobsowi pomyliły się funkcje w aplikacji. Wisiało na Instagramie dosłownie kilka sekund, ale świat zdążył zobaczyć to, co przeznaczone było dla pojedynczego odbiorcy. I o ile post na Instagramie można usunąć, to zrzuty ekranu żyją wiecznie. Jacobs szybko wytłumaczył całe zajście i już następnego dnia media żyły innym miniskandalem. Ale Marc o wydarzeniu nie zapomniał. Słynny już napis umieścił na koszulce i radośnie sprzedaje ją we wszystkich swoich butikach, na czele z tym w nowojorskim Greenwich Village.  T-shirt kosztuje 35 dolarów i sprzedaje się jak świeże bułeczki. Ci, którzy do sklepu Jacobsa zajrzą, mogą też nabyć słynną już koszulkę z nagą Miley Cyrus i napisem „Protect the skin you’re in”. Dochody z jej sprzedaży wspomagają organizacje walczące z rakiem skóry. Jacobs jest królem Midasem współczesnej mody. Czego nie dotknie, zamienia się w złoto. Nawet jeśli jest to spust migawki w aparacie komórkowym czy guzik „opublikuj” na Instagramie. Gratulujemy mu biznesowego wyczucia i poczucia humoru.
