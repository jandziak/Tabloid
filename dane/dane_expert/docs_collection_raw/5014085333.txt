Kłótnia między dwoma bokserami. Artur Szpilka nazwał Dariusza Michalczewskiego Goebbelsem. Znany polski bokser powiedział o młodziku krótko: To skończony dureń. Skończy w więzieniu W jednym z ostatnich wywiadów dla RingPolska bokser Artur Szpilka (25 l.) zaatakował mistrza Dariusza Michalczewskiego (46 l.). Szpilka zarzucił Tygrysowi brak zdolności literackich – poszło prawdopodobnie o felieton Michalczewskiego dla Faktu – a także zdradę Polski, czyli związki Tygrysa z Niemcami. Młody bokser nazwał mistrza Goebbelsem. Szpilka powiedział: „Śmieszy mnie tak zakompleksiony człowiek, jakim jest Darek Michalczewski. Te jego felietony czy coś tam... Pewnie popił i wypowiada się na drugi dzień (...). Niech sobie wraca do Niemiec i śpiewa niemiecki hymn, jak to robił przy walkach, i na tym niech pozostanie. Wielki Polak się odezwał. Jaki to jest Polak? Zwykły Goebbels i tyle. ” Michalczewski w rozmowie z „Super Expressem” odpowiedział Szpilce krótko: „Kim on jest, żeby tak się do mnie odzywać? Nigdy w życiu nie odniósłbym się w ten sposób do kolegów, którzy boksowali przede mną. Do dziś jestem szczęśliwy, że mogę starszym chłopakom z kadry mówić po imieniu, to dla mnie powód do dumy – zapewnia. To my mieliśmy prawdziwe zasady, a nie te bzdury, które wyznaje Szpilka. Jak on może być dumny z kryminału? Szpilka to skończony dureń. Co grypserka ma wspólnego z zasadami? On ma zero pokory i zero zasad. Bije od niego arogancja. Mogę się założyć, że skończy w więzieniu”. Trudno nie zgodzić się z Tygrysem w jednym: siedzenie w kryminale nie jest powodem do dumy. Póki Szpilka tego nie zrozumie, będzie wzbudzać tylko respekt, ale nie szacunek. Bo, o czym młodzi ludzie zdają się nie wiedzieć, respekt i szacunek to nie to samo. 
