Historia lubi się powtarzać? W 1958 roku reprezentacja Walii pokonała Izrael i wywalczyła jak dotąd jedyny awans na duży turniej – mistrzostwa świata w Szwecji. W niedzielę Walijczycy zmierzą się z Izraelczykami w eliminacjach do Euro 2016. Jeżeli wygrają pojadą do Francji i po raz pierwszy zagrają w mistrzostwach Starego Kontynentu. – Idziemy w nieznane. Jeszcze nigdy nie graliśmy o awans i przypuszczam, że nie będzie łatwo. Ale jesteśmy skoncentrowani, wiemy czego chcemy i mam nadzieję, że w niedzielę to udowodnimy. To byłby historyczny sukces, nasze największe osiągnięcie, coś niesamowitego, nie tylko dla nas, ale też dla całego kraju – tłumaczy Bale, bez którego triumfalny pochód Walijczyków w eliminacjach nie byłby możliwy. Książę Walii kampanię kwalifikacyjną rozpoczął od dwóch goli strzelonych Andorze. Potem była asysta z Cyprem, dwie bramki i asysta w meczu przeciwko Izraelowi, wreszcie po jednym golu w konfrontacjach z Belgią i rewanżu z Cyprem. Wczoraj Bale trafił dopiero w końcówce – wykorzystał dośrodkowanie Jazza Richardsa i strzałem głową pokonał Antonisa Georgallidesa. Walijczycy wygrali 1:0, po raz pierwszy od 1992 roku zwycięsko kończąc wyjazdowy pojedynek z Cypryjczykami. – Wiedzieliśmy jaka jest stawka. Ani na moment nie oderwaliśmy oczu od piłki. Ofensywnie nie zagraliśmy najlepiej, ale broniliśmy się całym zespołem. Zasłużyliśmy na zwycięstwo, stworzyliśmy więcej sytuacji bramkowych i po raz kolejny pokazaliśmy jak dobrym zespołem jesteśmy – powiedział Bale. Jeżeli chodzi o defensywę to od Walijczyków mogą się uczyć giganci. Drużyna Chrisa Colemana nie straciła w eliminacjach gola od 414 minut, pięć meczów z siedmiu kończąc „na zero z tyłu” (lepszego wyniku w bieżącej kampanii nie ma żadna reprezentacja). Teraz zagra o czwarte zwycięstwo z rzędu i piąty kolejny mecz, w którym nie straci bramki – cele jak najbardziej osiągalne, biorąc pod uwagę fakt, że w marcu w Hajfie rozbiła Izraelczyków 3:0. Wygrana w niedzielę będzie oznaczała pewny awans Walijczyków do Euro 2016. Teraz, trzy kolejki przed końcem eliminacji, są liderami grupy B, z przewagą trzech punktów nad Belgią, pięciu nad Izraelem i aż ośmiu nad Cyprem. – Wiemy jak blisko jesteśmy. Kibicom daję już zielone światło do świętowania. Dajcie się ponieść emocjom! Ale my nie możemy sobie jeszcze na to pozwolić. Za ciężko pracowaliśmy, aby dotrzeć tak daleko. Nie możemy tego popsuć – mówi Coleman. W przypadku straty punktów z Izraelem piłkarzom Smoków pozostaną jeszcze dwie szanse wywalczenia kwalifikacji – na wyjeździe z Bośnią i Hercegowiną oraz przed własną publicznością z Andorą. Oba spotkania już w październiku.
