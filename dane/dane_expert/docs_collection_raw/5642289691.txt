Zdjęcie, na którym widać rzekomych uchodźców, trzymających flagę Państwa Islamskiego i walczących z policją, błyskawicznie obiegło internet. I zyskało olbrzymią popularność. Teraz okazuje się, że towarzyszące mu opisy są kłamstwem. O sprawie pisze brytyjski dziennik "The Independent". Fotografia szczególną popularność zyskała wśród prawicowych internautów. Pojawiła się m.in. w serwisie conservativepost.com. W różnych mediach społecznościowych udostępniono ją dziesiątki tysięcy razy. Zdjęcie miało być zrobione niedawno, a towarzyszące mu opisy - prawdziwe i potwierdzone. Ich teza była oczywista - w grupie uchodźców napływających do Europy są także bojownicy związani z Państwem Islamskim. Okazało się jednak, że prawda jest zupełnie inna. Fotografia wcale nie jest nowa. Została zrobiona w 2012 roku. Najprawdopodobniej podczas protestów środowisk prawicowych w niemieckim Bonn. Muzułmanie ze zdjęć brali udział w kontrmanifestacji. Eksperci cytowani przez "The Independent" mówią też, że flaga wcale nie musi być bezpośrednio związana z Państwem Islamskim. Symbole, które się na niej znajdują, są popularne wśród muzułmanów od lat. I prawdopodobnie dlatego zostały wybrane przez protestujących. Frontex: ponad 500 tys. migrantów przybyło w tym roku do UE Ponad 500 tysięcy migrantów przekroczyło w tym roku zewnętrzne granice UE - poinformowała agencja ochrony granic Frontex. Tylko w sierpniu przybyło 156 tys. osób i był to piąty z rzędu miesiąc, gdy liczba przybyszów okazała się rekordowo wysoka. W całym 2014 r. zewnętrzne granice UE przekroczyło ok. 280 tys. ludzi. Podając dane za pierwszych osiem miesięcy tego roku, unijna agencja zastrzegła, że wiele osób policzonych na granicy Węgier i Serbii zostało uwzględnionych już kilka tygodni wcześniej, po przybyciu z Turcji do Grecji. Najwięcej osób przedostało się na greckie wyspy - tylko w sierpniu było to 88 tys. osób, czyli 11 razy więcej niż w sierpniu 2014 r. Blisko trzy czwarte migrantów przybywających na wyspy z Turcji to Syryjczycy. Jak podkreślił szef Fronteksu Fabrice Leggeri, masowy napływ imigrantów jest szczególnie mocno odczuwany na Kos i Lesbos. Agencja wysłała tam swoich urzędników, którzy mają pomóc "w weryfikowaniu tożsamości i rejestrowaniu nowo przybyłych". Imigranci przybywający do UE z Turcji skarżą się na coraz bardziej agresywne i okrutne traktowanie ze strony przemytników. Aby osiągać jak najwyższe zyski z każdej organizowanej nielegalnie przeprawy, ignorują niekorzystne warunki pogodowe i zmuszają migrantów do podróży na przeładowanych gumowych łodziach pontonowych. Znaczna część migrantów przybywających do Grecji kontynuuje podróż w kierunku Węgier. Liczba osób przekraczających granicę węgiersko-serbską wzrosła 20-krotnie, do ponad 52 tys. w sierpniu. Od początku roku granicę przekroczyło ponad 155 tys. ludzi - podał Frontex. Od początku roku w środkowej części Morza Śródziemnego uratowano 106 tys. migrantów - to o 6 proc. mniej niż w analogicznym okresie rok wcześniej. Frontex podkreśla, że większość osób uratowano bliżej wybrzeża libijskiego niż morskich granic UE. (RZ)
