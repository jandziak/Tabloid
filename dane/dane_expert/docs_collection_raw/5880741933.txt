„Czasami musisz zrobić coś wbrew sobie, żeby odnieść sukces. Z takiego założenia najwidoczniej wyszedł Arsene Wenger, gdy przed tym sezonem kupił w ostatniej chwili piłkarza Realu Madryt za 50 milionów euro. Wyobrażam sobie, jak drżącym głosem zatwierdzał ten transfer” – tak zaczyna swój najnowszy felieton Jerzy Dudek Tymczasem Mesut Oezil jest prawdopodobnie najlepszym nabytkiem w jego karierze trenerskiej. To tak, jakbyś układał puzzle, utknął w środku pracy i nagle znalazł ten jeden brakujący element. Weźmy sobotni mecz z Cardiff i dwie asysty Niemca. Najpierw dośrodkowanie z lewej nogi. Co za połączenie siły z precyzją. A potem podanie do Flaminiego: spróbujcie to zrobić z takim timingiem, w tak idealnym momencie. Mówi się, że dzisiaj w Arsenalu najlepszy jest Aaron Ramsey, ale on gra tak dobrze właśnie dzięki Oezilowi. Arsenal wraca powoli na miejsce, w którym był na początku XXI wieku. Z Henrym i Ljungbergiem w składzie zdobywał wtedy mistrzostwa i puchary Anglii. Pamiętam ten czas dobrze, bo w 2001 roku trafiłem do Liverpoolu i miałem okazję przeciwko nim grać. Mogłem też wtedy się przekonać, że w Anglii wszystko można obstawić. Ludzie zakładali się o to, kto pierwszy wywalczy aut, a nawet czyj masażysta pierwszy wbiegnie na murawę. To duża pokusa dla kogoś, kto zechce zarabiać na ustawianiu spotkań. Ostatnio w Anglii wybuchła afera dotycząca match-fixingu w niższych ligach i powiem szczerze, że to dla mnie żadne zakończenie. Tam, gdzie nie ma kamer i nikt nie patrzy, można zrobić najwięcej. Piłka to co prawda sport drużynowy, ale łatwo sobie wyobrazić, że w zespole jest czarna owca: zawodnik mający swoje problemy, którego łatwo jest podejść. Idealny cel dla nieuczciwych ludzi. Jakiś czas temu zaproszono mnie na spotkanie z ministrami sportu kilku państw, między innymi Hiszpanii, Węgier i Słowacji. Głównym tematem był właśnie match-fixing. Najpierw spytali mnie, czy zetknąłem się z tym. Odpowiedziałem zgodnie z prawdą, że nie. Potem kolejne pytanie: „Jak według pana można z tym walczyć?”. Opowiedziałem, że nie można i żeby się uspokoili, napili herbaty. Powiedziałem to szczerze. Chciałbym mieć receptę na każdy problem, ale zdaję sobie sprawę, że ten problem istnieje i będzie istniał, bo wszystkich nie wyłapiemy. 
