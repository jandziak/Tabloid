Ta historia zaczyna się od dużej koperty schowanej w tapczanie. Nie wiadomo jak długo tam leży. Pożółkłą i zakurzoną znajduje przypadkiem Jacek Iwulski, najmłodszy syn Wojciecha. Wysypuje na stół jej zawartość. Wypadają negatywy, jakieś dokumenty, kilka zapisanych odręcznie kartek. I tak, po dwudziestu pięciu latach od śmierci Wojciecha Iwulskiego, znanego braniewskiego fotografa, jego syn odkrywa zupełnie nieznane fakty z życia swojego ojca. To przypadek, że się o tym wszystkim dowiedziałem Pierwszy zakład fotograficzny w Braniewie mieścił się w małej przybudówce doklejonej do domu, w którym kwaterunek dostały trzy rodziny: Iwulscy, Antosiewicze, Kowalscy. Wojciech Iwulski z żoną Anną i dwójką dzieci przyjechał do Braniewa zaraz po wojnie. Zostali przesiedleni z Bełżca. Zakład był mały, miał raptem trzy nieduże izby: ciasny przedsionek, atelier, w głębi pomieszczenie zaadaptowane na ciemnię. Przez pierwsze lata Iwulski prawie z niego nie wychodził. Ludzie ustawiali się w kolejkach; robili zdjęcia do dokumentów, rodzinne portrety, przychodziły młode panny, kawalerowie. Na soboty były zapisy dla nowożeńców, w niedziele chrzty. W wolnych chwilach Iwulski też nie rozstawał się z aparatem, dokumentował życie mieszkańców Braniewa i okolic. Na negatywach, które przetrwały są obrazy powstającego z gruzów miasta, ulice, śmiejący się ludzie, dzieci; są pierwsze powojenne mroźne zimy - podczas których śniegu było tak dużo - że ludzi zakrywały zaspy; są sceny obyczajowe - gospodynie lepiące pierogi, dziewczyny pijące latem wodę ze studni, gdzieś we wsi pod Braniewem, wiejskie wesela. Jacek Iwulski: „Negatywów w domu ojca było bardzo dużo. Wciąż odnajduję nowe. Szczególnie cenne okazały się te ukryte przez tatę w kopercie. Są jeszcze z czasów okupacji, kiedy ojciec mieszkał w Bełżcu. W domu nigdy się o tym nie mówiło. Jak pojawiał się ten temat ojciec zaraz ucinał rozmowę. Wiedzieliśmy tylko, że był w AK.  Matka wychodząc za niego za mąż miała świadomość, że jest w podziemiu, ale nie zwierzał się, co robi. Pewnie nie chciał jej narażać na niebezpieczeństwo”. Anna Pempiak wyszła za mąż za Wojciecha Iwulskiego w ’41. Znali się wcześniej, obie rodziny mieszkały  w Bełżcu. Po ukończeniu szkoły Iwulski wyjechał do Pruszkowa, a potem do Warszawy, gdzie pracował jako introligator. Powołanie do wojska dostał w ’37. Służył jako strzelec w 40. Pułku Piechoty we Lwowie, a kiedy wybuchła wojna trafił do Warszawy. Podczas walk został ranny, potem uwięziony przez Niemców. W październiku ’39 udało mu się wrócić do Bełżca. Rozpoczął działalność konspiracyjną.  Został zaprzysiężony, przyjął pseudonim „Kazik”. Wiosną ’40 dostał rozkaz, by zatrudnić się na dworcu kolejowym w bufecie jako kelner. Bełżec był położony na ważnej linii kolejowej – łączył Lublin ze Lwowem. W Rawie Ruskiej, wsi położonej  kilkanaście kilometrów od Bełżca też funkcjonowała stacja kolejowa, łączyła ten teren z Generalnym Gubernatorstwem, z dystryktami – krakowskim i galicyjskim. Nieprzypadkowo to tu Niemcy w październiku ’41 po wydaniu rozkazu przez Himmlera o eksterminacji Żydów z Generalnego Gubernatorstwa postanowili wybudować obóz. Dzięki temu, że jako pracownik bufetu Iwulski mógł swobodnie poruszać się po całym dworcu udawało mu się przekazywać AK cenne informacje o przyjeżdżających na dworzec transportach wojskowych, rozładunkach na kolejowej rampie - bomb i amunicji, czasem treści usłyszanych rozmów niemieckich oficerów. Demaskował kolaborantów. Nie wzbudzając żadnych podejrzeń otworzył też niedaleko dworca zakład fotograficzny. Na polecenie podziemia kopiował wszystkie negatywy, które przynosili Niemcy. Kopie przechowywał w domu, w piecu, gdzie była zrobiona specjalna skrytka. Przez kurierów zdjęcia trafiały potem do polskiego rządu w Londynie. Jacek Iwulski: „To był przypadek, że się o tym wszystkim dowiedziałem. Najpierw ta koperta, potem niespodziewanie przyszła ankieta z Londynu do wypełnienia. Wynika z niej, że ojciec był w wywiadzie. Zacząłem szukać ludzi, innych dokumentów i tak dotarłem do żyjącego jeszcze kolegi ojca i on to potwierdził. Zakład ojciec otworzył, bo taki dostał rozkaz, a że zrobił po gimnazjum roczny kurs fotograficzny, nadawał się idealnie. Niektóre z tych fotografii, które kopiował musiały być bardzo cenne. Niemcy przynosili zdjęcia z obozu w Bełżcu”. Nigdy się nie dowiedział, ile AK za niego zapłaciło Nie wiadomo, czy Iwulskiego ktoś zadenuncjował, czy „wpadł” sam.  Nie udało się też nigdy ustalić, czego dokładnie dowiedzieli się Niemcy. W ’42 został aresztowany przez gestapo. W kopercie, pośród dokumentów, na kilku odręcznie zapisanych kartkach zachował się życiorys Iwulskiego. „(…) Początkowo zostałem osadzony w obozie dla Żydów i Cyganów w Bełżcu, a następie przetransportowany na gestapo w Tomaszowie Lubelskim. Zarzucono mi współpracę z Ruchem Oporu. Byłem bity i maltretowany. Groziła mi za to kara śmierci bez względu na to, czy bym się przyznał, czy nie. Wobec tego faktu dowództwo i koledzy z AK rozpoczęli działania mające na celu uwolnienie mnie”. Jacek Iwulski: „Od tego człowieka, który był z ojcem w konspiracji dowiedziałem się, że AK rozważało trzy możliwości: albo go odbiją, albo wykupią, a jeśli się nie uda to był plan, że ktoś miał go zlikwidować, zabić po prostu. Ojciec musiał mieć ważne informacje i AK obawiało się, że gestapo torturując go prędzej czy później wszystko z niego wyciągnie. Na szczęście ludziom z podziemia udało się przekupić komendanta gestapo z Tomaszowa Lubelskiego i po miesiącu wyciągnęli ojca stamtąd”. W życiorysie, który Wojciech Iwulski napisał wiele lat po wojnie, u schyłku swojego życia nie ma ani słowa o tym, że był w wywiadzie, nie ma też ani jednej informacji o akcjach, w jakich przyszło mu brać udział. Jest w nim wiele białych plam. Po uwolnieniu Iwulski nie został wysłany do lasu, wrócił do zakładu fotograficznego. Niemcy nie mogli mieć zatem wiedzy, o tym, co naprawdę robi. Skanowałem te negatywy. Zdjęcia są makabryczne, tam są też dzieci Martwe, skłębione ciała dorosłych i dzieci leżące na trawie w lesie. Na kilku innych negatywach rodzina zamordowana w swoim domu. Zostali zaskoczeni. Mężczyzn ciosy, kule dosięgnęły w drzwiach. W pokoju na ścianie dostrzegamy krew, na tapczanie obok maszyny do szycia wykrzywione z bólu twarze trzech kobiet, w innych izbach pomordowane dzieci. Trzydzieści negatywów z koperty. Fotografie na rozkaz AK zrobił Iwulski. Dotarł tam, zanim pojawili się Niemcy. Dokumentują one bestialskie mordy, jakich dopuszczało się UPA w powiecie tomaszowskim w ’44. Ludzie leżący na trawie w lesie, to pasażerowie pociągu relacji Bełżec – Lwów. 16 czerwca 1944 r. ukraiński maszynista Zachariasz Procyk zatrzymał pociąg kilkanaście kilometrów za Bełżcem, w odludnym, ustalonym miejscu. Niedaleko Zatyla. Do wagonów wtargnęli ukraińscy nacjonaliści i wymordowali wszystkich Polaków. Pięćdziesiąt osób. W Szaleniku, wsi niedaleko Bełżca, zimą ’44 w taki sam sposób banderowcy brutalnie zamordowali polską rodzinę – dwanaście osób, w tym pięcioro dzieci. Rzezi dokonywanych przez oddziały UPA na tych terenach było znacznie więcej. Ale jedynie fotografie z tych dwóch mordów ocalały. W lipcu ’44 Bełżec został zbombardowany. Jedna z bomb trafiła w mieszczące się niedaleko dworca kolejowego niemieckie składy amunicji. Domy w zasięgu pół kilometra zostały doszczętnie zniszczone. Rodzina Iwulskich ocalała, bo w porę uciekli do schronu. Na fotografii, którą znalazł Jacek Iwulski, matka ojca siedzi na gruzowisku domu, po bombardowaniu.  Nie wiadomo, ile zdjęć przechowywanych w piecu zostało wtedy zniszczonych, i jak cenne były. Dopóki nie zostaną odtajnione archiwa w Londynie nie dowiemy się też: Ile razy udało się Iwulskiemu sfotografować obóz zagłady w Bełżcu? Co było na zdjęciach, które do zakładu przynosili Niemcy? Nigdy nie dał nam odczuć, że coś z przeszłości, z tamtych wojennych czasów nie daje mu spokoju Po wyzwoleniu, na tereny Lubelszczyzny wkroczyła Armia Czerwona. Kiedy radzieccy żołnierze przeszli  dalej zostały one zajęte przez AK i UPA. Iwulski nie poszedł do lasu. Miał już dwójkę dzieci. Dostał rozkaz, że ma pojechać na ziemie odzyskane. Dom Iwulskich w Braniewie był normalny, ciepły. Ani żonie, ani dzieciom Iwulski nigdy nie dał odczuć, że coś z przeszłości, z tamtych wojennych czasów nie daje mu spokoju. Był bardzo skromny, skryty. Nikomu nie opowiadał o tym, co działo się podczas okupacji. W ’56 został aresztowany za przynależność do AK. Uratowała go amnestia, wyszedł z więzienia jeszcze w tym samym roku. Niezmiennie przez trzydzieści sześć lat, pomimo represji, komunistycznych szykan jako „prywaciarz” prowadził w Braniewie swój zakład fotograficzny. Dziś zarządza nim Jacek Iwulski, jego najmłodszy syn. Jacek Iwulski: „Ojciec kochał fotografować. Od dzieciństwa biegałem po zakładzie, przyglądałem się jak pracuje, co się dzieje w ciemni. Świat fotografii analogowej to była magia, szczególnie dla małego chłopca. Pamiętam swój pierwszy aparat. Chorowałem, ojciec przyszedł do mnie i dał mi w prezencie taki małoobrazkowy, maluśki aparacik z  harmonijką. I tak zacząłem robić zdjęcia. Ja jeden się tym tak na poważnie zainteresowałem. Moich braci i siostry jakoś nigdy nie ciągnęło do zakładu ojca”. Historia Wojciecha Iwuskiego żołnierza AK, pasjonata fotografii, to gotowy scenariusz na film. Jego syn wciąż szuka nowych śladów, dokumentów, porządkuje przepastne archiwa ojca. Niedawno dostał wiadomość z jednego z archiwów w Stanach Zjednoczonych, że ojciec przekazywał zdjęcia między innymi Janowi Karskiemu, który jak ustalono, był w Bełżcu. Unikatowymi zdjęciami, które odnalazł Jacek Iwulski i przekazał do archiwum Gminnego Ośrodka Kultury w Bełżcu zainteresował się producent filmu „Wołyń” w reż. W. Smarzowskiego. Decyzja o wykorzystaniu w filmie fotografii dokumentujących rzezie, jakich dokonywały oddziały UPA na Lubelszczyźnie - przede wszystkim ze względu na ich drastyczność - jeszcze nie zapadła. *** Wojciech Iwulski za swoją działalność otrzymał m.in. Srebrny Krzyż Zasługi, a także srebrną odznakę „Zasłużony dla Warmii i Mazur”. Zmarł w grudniu 1990 roku. Napisz do autorki: autor.kontakt@onet.pl
