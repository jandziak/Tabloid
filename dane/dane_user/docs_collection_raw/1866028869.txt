Agnieszka Nagay na niedawnych mistrzostwach Europy w Mariborze wywalczyła dla Polski olimpijską kwalifikację w strzelaniu z karabinu w trzech postawach z 50 m. - Mam nadzieję, że tego miejsca nie oddam - powiedziała PAP i dodała, że ma dobre wspomnienia z Rio de Janeiro. Ostateczny skład na igrzyska zostanie ustalony miesiąc przed imprezą. - Zasada jest taka, że jedzie zawodnik, który jest w najlepszej dyspozycji przed igrzyskami, ale jeśli nie wydarzy się nic nieprzewidzianego, to mam nadzieję, że tego miejsca nie oddam – zaznaczyła zawodniczka Orła Łódź. Jak podkreśliła, ma dobre wspomnienia z Rio de Janeiro. - Na zawodach wojskowych zdobyłyśmy tam brązowy medal mistrzostw świata, a w igrzyskach byłyśmy czwarte. Podoba mi się też tamtejsza strzelnica - zaznaczyła i dodała: - Mam nadzieję, że będzie dobrze. Pewnie, że chciałabym medal, ale chętnych jest trochę więcej. Nagay w ME była szósta indywidualnie, dzięki czemu zapewniła Polsce olimpijską kwalifikację w konkurencji strzelania z karabinu w trzech postawach. Natomiast wraz z Karoliną Kowalczyk (Śląsk Wrocław) i Sylwią Bogacką (Gwardia Zielona Góra) zdobyły w Mariborze złoty medal drużynowo. Igrzyska w Rio de Janeiro rozpoczną się 5 sierpnia przyszłego roku.
