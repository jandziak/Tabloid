Praca, nie obietnice z takim hasłem idziemy do wyborów, do obywateli - powiedziała w poniedziałek kandydatka PiS na premiera Beata Szydło. Polacy nie oczekują gruszek na wierzbie, ale konkretów - mówiła. Skrytykowała sobotnią konwencję PO: "to był kampanijny speech". Czas słuchania, dialogu, rozmów, jest zawsze dobry i trzeba go prowadzić, dla nas ten czas słuchania teraz się kończy, i rozpoczyna się czas realizacji - konkretne projekty ustaw. Praca, nie obietnice" - powiedziała Szydło. "Polacy potrzebują dziś takich rozwiązań, które pozwolą im normalnie żyć, które pozwolą im na rozwiązanie ich codziennych problemów" - mówiła. Zaznaczyła, że priorytety PiS to program rodzinny, rozwiązania dot. obowiązku szkolnego, rozwiązania dla przedsiębiorców - 15 proc. CIT dla małych przedsiębiorców, rolników - dodatkowe ubezpieczenia. "Pamiętamy o rozwiązaniu priorytetowym dotyczącym obniżenia wieku emerytalnego, mamy przygotowane programy dot. zmian podatkowych, finansowych" - powiedziała Szydło. Szydło pytana o ocenę propozycji PO przedstawionych w sobotę przez premier Ewę Kopacz, odparła, że trudno je oceniać. "Trudno jest dokonać oceny tego to, co nie istnieje. Bo premier powiedziała o czymś, co potem przez polityków PO i ekspertów z nimi związanych było tłumaczone, zmieniane i odkręcane. Nie wiem, czy jest prawdziwa wersja ta, którą przekazywała premier Ewa Kopacz, która mówiła, że będą niskie podatki - 10 proc., czy prawdą jest to, o czym mówi minister Szczurek, że będą - ale może to być skala od 10 do 39,5 proc." - zaznaczyła. "Dzisiaj nie ma propozycji, to był tylko i wyłącznie speech kampanijny, który pani premier wygłosiła i miała pokazać, że ma program (...) Tego programu nie ma" - powiedziała Szydło. Szef sztabu wyborczego Stanisław Karczewski podkreślił, że PiS ma gotowe projekty ustaw z rozporządzeniami. "Co w przypadku PO nie zdarza się. PO przez osiem lat składała ustawy, do których nie było rozporządzeń" - zaznaczył. Ocenił, że w sobotę PO na konwencji przedstawiła obietnice. Premier zaskoczyła wszystkich: członków PO, nas, swoich ekspertów, również mieszkańców Radomia" - zaznaczył. Karczewski prezentując ulotkę wyborczą Kopacz sprzed czterech lat, powiedział, że obecna premier pisała m.in. o centrum onkologii płd. Mazowsza, centrum rehabilitacji. "Nie ma ani jednego, ani drugiego" - powiedział. Karczewski dodał, że Kopacz pisała także o przedsięwzięciach infrastrukturalnych w Radomiu i okolicach. "Nic z tych obietnic pani premier Ewa Kopacz nie spełniła. Należy sądzić, że te sobotnie obietnice Kopacz także nie zostaną spełnione" - powiedział. Szef sztabu PiS uważa, że Kopacz zaskoczyła także ministra zdrowia prof. Mariana Zembalę zapowiedziami finansowania ochrony zdrowia z budżetu. "Minister zdrowia chciał debatować. W tę środę miała być debata w jednej ze stacji telewizyjnych. Wczoraj minister Zembala ją odwołał" - powiedział. Podkreślił, że jest gotowy z ministrem w każdej chwili debatować. "PO również składała obietnice dot. służby zdrowia: likwidacja NFZ, skrócenie kolejek, wyższe pensje dla pielęgniarek i lekarzy" - mówił. "Apeluję do ministra o debatę" - powiedział Karczewski. Na sobotniej konwencji Szydło powiedziała, że PiS ma gotowe projekty zakładające m.in. leków dla seniorów za darmo, 15 proc. stawki CIT dla małych firm, minimalnej godzinowej stawki za pracę 12 zł brutto, zmian w ubezpieczeniach dla rolników. Mówiła też o przedstawionym już przez partię programie „Rodzina 500 plus”, który zakłada 500 zł na każde drugie dziecko i kolejne oraz na pierwsze w rodzinach uboższych. Kandydatka PiS na premiera zapowiedziała wprowadzenie podatku bankowego i opodatkowanie sieci wielkopowierzchniowych. Powiedziała, że PiS nie będzie podwyższać podatków, chce natomiast uszczelnić system VAT i zwiększyć wpływy do budżetu - właśnie stąd i opodatkowania banków i hipermarketów miałyby pochodzić środki na sfinansowanie projektów, które przedstawiła.
