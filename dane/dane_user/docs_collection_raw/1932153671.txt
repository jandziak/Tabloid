Już po raz trzeci Filmoteka Szkolna będzie obecna na Festiwalu Filmowym w Gdyni. W programie wydarzeń dla młodzieży, zorganizowanych przez Polski Instytut Sztuki Filmowej, znajdą się m.in. warsztaty, debaty oraz wykłady o tematyce filmowej. Kolejny raz laureaci konkursu na recenzję "Skrytykuj!" zasiądą w Jury Młodych i przyznają nagrodę filmowi z Konkursu Głównego Festiwalu. Wydarzenia filmowe zorganizowane dla nastolatków podczas 40. Festiwalu Filmowego w Gdyni są uzupełnieniem działań prowadzonych od 2009 r. w ramach programu edukacji filmowej PISF Filmoteka Szkolna oraz kampanii społecznej "Skrytykuj!" promującej świadomą dyskusję o kinie wśród młodzieży. Podczas tegorocznego Festiwalu młodzi widzowie ponownie będą mieli okazję rozwijać filmowe zainteresowania. Jakub Chrobot, Karolina Graczyk i Kacper Poradzisz – zwycięzcy konkursu na recenzję filmową "Skrytykuj!", przyznają nagrodę Jury Młodych reżyserowi jednego z 18 filmów prezentowanych w Konkursie Głównym Festiwalu. W ubiegłych latach młodzi jurorzy wyróżnili "Fotografa" Waldemara Krzystka (2014) i "Płynące wieżowce" Tomasza Wasilewskiego (2013). Tegoroczny werdykt młodzieży poznamy już 18 września podczas Młodej Gali. Na warsztatach Studia Filmoteki Szkolnej uczniowie z trójmiejskich szkół pod kierunkiem profesjonalistów z TVP Kultura i Gdyńskiej Szkoły Filmowej zrealizują reportaże i fotorelacje z Festiwalu. Materiały będą publikowane na bieżąco m.in. na stronie www.FilmotekaSzkolna.pl, www.FestiwalGdynia.pl oraz w Gazecie Festiwalowej. Po premierowych projekcjach "Demona" Marcina Wrony i "11 minut" Jerzego Skolimowskiego, młodzież podczas debat podzieli się swoimi opiniami na temat obejrzanych filmów. Spotkania poprowadzą Anna Bielak i Kaja Klimek - krytyczki filmowe nominowane w tym roku do 8. edycji Nagród PISF. Na warsztatach krytyki filmowej uczniowie dowiedzą się także jak pisać recenzje, by wyjść poza streszczenie fabuły. Uczniowie zapoznają się z filmami Romana Polańskiego na wykładzie red. Jerzego Armaty na temat początków twórczości reżysera. Dzięki uprzejmości Muzeum Kinematografii w Łodzi zajęcia wzbogacone zostaną o kuratorskie oprowadzenia po wystawie "Filmy Romana Polańskiego w światowym plakacie filmowym". Tegoroczny program wydarzeń zakłada także sekcję poświęconą plakatom filmowym. Wykład dr Łukasza Rondudy na ten temat przybliży młodzieży charakterystykę twórczości artystów Polskiej Szkoły Plakatu. Podczas warsztatów uczniowie będą mieli okazję rozwinąć, szczególnie istotne w kontekście wymagań maturalnych, umiejętności analizy i interpretacji poszczególnych elementów plakatu filmowego. Zajęcia, nawiązujące do prezentowanej na Festiwalu wystawy "Plakat: Reaktywacja" poprowadzą nominowane do Nagród PISF Liderki Filmoteki Szkolnej: Jolanta Manthey i Anna Równy.
