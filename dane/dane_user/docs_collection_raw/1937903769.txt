W ciągu ostatnich dni na śląskich drogach zginęło trzech kierujących motocyklami. Wstępne ustalenia wskazują, że w dwóch przypadkach przyczyną mogła być nieprawidłowa zmiana kierunku jazdy przez kierujących samochodami. Policja apeluje o zwrócenie szczególnej uwagi na motocyklistów. W Jaworznie w środę w godzinach wieczornych kierujący hyundaiem, wykonując manewr skrętu w lewo z drogi na teren swojej posesji, doprowadził do zderzenia z jadącym z naprzeciwka motocyklem marki Kawasaki. Kierujący motocyklem 30-letni mężczyzna, mimo prawie godzinnej reanimacji, zmarł. Niegroźnych obrażeń ciała doznały także dzieci 11 – letnia dziewczynka i 13- letni chłopiec, pasażerowie samochodu. W czwartek w godzinach porannych na ul. Gaudiego w Gliwicach doszło do śmiertelnego zderzenia motocykla z zestawem pojazdów - ciągnikiem siodłowym z naczepą. Kierowca ciężarówki, skręcając w lewo z drogi na teren jednej ze znajdujących się tam firm, nie ustąpił pierwszeństwa przejazdu jadącemu w przeciwnym kierunku motocykliście. W wyniku zderzenia motocykla marki Suzuki z ciągnikiem siodłowym marki Daf, śmierć na miejscu poniósł kierujący motocyklem, 28 – letni mieszkaniec powiatu mikołowskiego. Badanie stanu trzeźwości kierującego ciężarówką wskazało wynik 0,25 mg/l, co świadczy, że mężczyzna był w stanie nietrzeźwości. Do trzeciego wypadku doszło na jednej z dróg gminnych powiatu żywieckiego, również w czwartek. Kierujący motocyklem crossowym marki Yamaha 31 – letni mężczyzna na łuku drogi stracił panowanie nad pojazdem, wpadł w poślizg, w wyniku czego doprowadził do czołowego zderzenia z pojazdem marki Kia. Na skutek zderzenia motocyklista poniósł śmierć na miejscu. Nawiązując do prowadzonej przez Śląską Policję kampanii "Szacunek + Zrozumienie + Rozwaga = Bezpieczeństwo" funkcjonariusze zwracają się z apelem do kierujących,zarówno samochodami, jak i motocyklami, o zachowanie szczególnej ostrożności, zwłaszcza w ostatnich wakacyjnych dniach.
