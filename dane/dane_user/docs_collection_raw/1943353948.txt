Błędy McDonalds’a są powszechnie znane. W czasach, w których specjalizacja w sektorze restauracji staje się coraz ważniejsza, sieć ta wybrała odwrotny kierunek rozwoju, oferując wszystko, co można znaleźć pod słońcem: hamburgery, sałatki, jogurtowe desery i wymyślne wrapy z kurczakiem. Strategia nie zadziałała. A jest to właściwie eufemizm. Z miesiąca na miesiąc hamburgerowy gigant powtarzał tę samą informację: w Stanach Zjednoczonych spada sprzedaż w jego restauracjach. Ten rutynowy już komunikat był tak konsekwentnie przygnębiający, że McDonald’s postanowił w marcu, iż przestanie udostępniać miesięczne wyniki sprzedaży. Ale teraz kłopoty firmy pogłębiły się i pożerają nie tylko jej zyski, ale już całe restauracje. Na początku sierpnia McDonald’s ogłosił, że jeszcze w tym roku ma zamiar zamknąć 184 restauracje w całych Stanach Zjednoczonych. Jest to o 59 więcej niż liczba restauracji, które ma zamiar otworzyć. Ta decyzja to coś na kształt negatywnego kamienia milowego, bo nic takiego nie zdarzyło się od ponad 40 lat. Po raz ostatni firma skurczyła się w 1970 roku. Posunięcie to podyktowane jest strategią przyjętą w odniesieniu do wszelkich operacji McDonalds’a i obliczoną na cięcie kosztów. Na początku roku firma oznajmiła, że na świecie zamknie 700 restauracji; mniej więcej połowa z nich znajduje się w USA, Chinach i Japonii. McDonald’s poinformował też na początku sierpnia, że zmniejszy zatrudnienie w swojej amerykańskiej kwaterze głównej w stanie Illinois. Firma nazwała redukcję liczby restauracji w USA ”minimalną”. W istocie, gdy pomyśleć, że gigant ten ma nadal ponad 14 tys. punktów w całym kraju, trudno polemizować z taką oceną. Ale nie oznacza to, że wieści te są mniej niepokojące dla firmy, ponieważ zmniejszanie skali operacji było jak dotąd w McDonald’s niezmiernie rzadkie. Kurczenie się giganta to wiele mówiący sygnał:  źle się dzieje na szczycie góry Big Mac. Źródłem problemów firmy jest po części to, że rośnie jej konkurencja. Sieć Chipotle Mexican Grill, która stała się ulubienicą wielu Amerykanów, jest prawdopodobnie najlepszym przykładem. A jej popularność to wyraz ważnego trendu, który sprawia, że ludzie zaczynają unikać tradycyjnych fast foodów. Chipotle należy do dość mglistej kategorii nazywanej ”fast casual”, do której zalicza się też sieć restauracji Panera i Shake Shack. Ta nowa moda na jedzenie, które nie jest do końca fast foodem, dowiodła, że Amerykanie są skłonni zapłacić nieco więcej za posiłek, jeśli oznacza to, że będzie on lepszej jakości i przyrządzony ze świeższych składników. Te nowe sieci przyciągają obecnie 5 proc. osób chodzących do restauracji, prawie pięć razy więcej niż 15 lat temu. Ale problemy McDonalds’a są też spowodowane brakiem pewnej świadomości własnej marki. Oferując klientom sałatki, wrapy i inne zdrowe potrawy firma zmieniła swoje miejsce na amerykańskim rynku żywności. Ludzie wpadają do restauracji na taniego hamburgera, by oderwać się od swojej codziennej, zdrowszej (miejmy nadzieję) diety, a nie po to, by im tam przypominano, że mogliby zjeść coś zdrowszego. Na razie wygląda na to, że sieć ma zamiar odzyskać klientów przedstawiając swoją markę jako część sektora ”fast casual”. McDonald’s zaczął robić hamburgery na zamówienie, oferuje więcej wyszukanych składników, jak papryczki jalapenos, guacamole i brioszki. Rozważa też wprowadzenie dostępnego przez cały dzień menu śniadaniowego, czego klienci domagali się od lat. Ale naśladowanie nowych, modnych rywali może się skończyć tym, że bardziej widoczne staną się braki McDonalds’a. Sukces konkurentów tej sieci napędzają – przynajmniej częściowo – nowe trendy, które każą kłaść większy nacisk na jakość jedzenia niż na jego cenę. No a trudno jest przekonać ludzi, że również oferuje się coś zdrowego, jeśli sprzedaje się frytki, które mają 19 składników. Roberto A. Ferdman
