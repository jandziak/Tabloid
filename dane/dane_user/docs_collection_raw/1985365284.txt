Jeszcze niedawno smartfony miały zaledwie 1 GB pamięci, tymczasem teraz coraz częściej pojawiają się modele dysponujące 4 GB RAM, a już wkrótce będą mogły być produkowane wersje z 6 GB pamięci RAM. Samsung rozpoczyna bowiem produkcję nowych 12 Gb układów LPDDR4 RAM. Duża ilość pamięci RAM jest przydatna w każdym urządzeniu, ponieważ przyspiesza jego pracę. W przypadku urządzeń mobilnych usprawnia też funkcję wielozadaniowości, dlatego liczący się producenci instalują w swych modelach 3 GB, a coraz częściej także 4 GB pamięci RAM. Dotychczas wykorzystywano do tego celu 8 Gb kości LPDDR4 RAM o pojemności 1 GB. Układy łączono po dwa lub cztery, co dawało 2 albo 4 GB pamięci RAM. Samsung poprawił jednak technologię produkcji na tyle, by móc wytwarzać 12 Gb układy w 20 nm procesie, czyli kości o pojemności 1,5 GB RAM. Oznacza to, że połączenie czterech takich chipów da 6 GB RAM, a co ważne są one o 30 procent szybsze od poprzedników, a zużycie energii jest w ich przypadku niższe o 20 procent. Jako że technologia produkcji należy do Samsunga, można się więc spodziewać, że pierwsze smartfony wyposażone w 6 GB pamięci LPDDR4 RAM, będą najpierw nosić logo koreańskiego giganta, a dopiero potem z nowych układów skorzystają pozostali producenci.
