Koszykarze Litwy pokonali Gruzję 85:81 (17:20, 22:20, 22:22, 24:19) i jako ostatni wywalczyli we francuskim Lille awans do ćwierćfinałów mistrzostw Europy. Ich kolejnym rywalem będą Włosi. Spotkanie było najciekawszym pojedynkiem niedzieli, zaciętym i wyrównanym. Litwini, którzy w grupie D w Rydze zajęli pierwsze miejsce, wygrali dzięki akcjom w ostatnich 120 sekundach i niesamowitej dyspozycji Jonasa Maciulisa. Gruzini, czwarta ekipa grupy C, dobrze przygotowani taktycznie przez serbskiego szkoleniowca Igora Kokoskova, nie tylko toczyli z rywalami wyrównaną walkę, ale mieli przez większą część meczu przewagę. W 17. minucie była ona najwyższa, po rzucie George Cincadze za 3 punkty wygrywali 36:29. Bohaterem wicemistrzów Europy, wspieranych przez ponad 1000 fanów, był Maciulis. Zdobył 34 punkty, trafiając 8 z 9 za dwa punkty, wszystkie dziewięć wolnych oraz 3 z 4 prób za trzy punkty, w tym ostatni zza linii 6,75 na 10 sekund przed końcem. Wówczas Litwa prowadziła zaledwie 80:79. Przypieczętował sukces dwoma wolnymi. Miał także sześć zbiórek, cztery przechwyty i trzy asysty. W drużynie gruzińskiej liderami byli Zaza Paczulia z Dallas Mavericks - 23 pkt (siedem zbiórek) oraz Viktor Sanikidze - 14 pkt (siedem zbiórek). Jednym z arbitrów spotkania był Jakub Zamojski z Wrocławia.
