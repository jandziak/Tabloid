Uroczystości dożynkowe odbędą się dzisiaj w wielu miejscach w regionie, m.in. w Wojciechowie, Mełgwi, czy Niedrzwicy Dużej. Święto Plonów będą obchodzić między innymi mieszkańcy Wojciechowa. Imprezę rozpocznie w południe korowód dożynkowy, który ruszy spod kuźni Romana Czernieca na plac Wieży Ariańskiej. Po mszy w intencji rolników, prezentacja potraw konkursowych 'Smaki Ziemi'. Później przekazanie i podzielenie się chlebem. Imprezie będą towarzyszyć występy Orkiestry Dętej OSP w Wojciechowie i zespołu Sporniczanki. Święto Plonów także w gminach Tuczna w powiece bialskim i Mełgiew w powiecie świdnickim. O godzinie 12.00 zaczną świętować mieszkańcy Tucznej. Po mszy z miejscowego kościoła przemarsz na boisko szkolne, gdzie odbędzie się dalsza część imprezy. W programie wystawa wieńców dożynkowych, konkurs wiedzy o leśnictwie i wesołe miasteczko. W Mełgwi również świętowanie rozpocznie się w południe mszą świętą. Następnie korowód przejdzie na plac przy amfiteatrze. O godzinie 13.30 zaplanowano uroczyste otwarcie dożynek. Imprezie będą towarzyszyć konkursy i występy kapel lokalnych. Na dożynki zaprasza też gmina Jabłonna. Uroczystość święta plonów rozpocznie korowód i msza święta. Później nastąpi tradycyjny obrzęd dzielenie chlebem z tegorocznych zbiorów. W programie przewidziano występy m.in Zespołu Śpiewaczego Jabłoneczki, Cyganerii z Góry Puławskiej, kapeli OSP Czerniejów. W trakcie imprezy odbędzie się siedem konkurencji Turnieju Sołectw. Dożynki także w podlubelskiej Niedrzwicy Dużej. Będzie im towarzyszyć uroczyste otwarcie boiska sportowego przy ulicy Partyzanckiej. Gwiazdą będzie zespół Raz Dwa Trzy. Wieczór zakończy pokaz sztucznych ogni.
