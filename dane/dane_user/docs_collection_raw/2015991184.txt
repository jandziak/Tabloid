Możliwość załatwiania spraw urzędowych w ok. 500 placówkach oraz bezpłatny dostęp do internetu w 4,5 tys. placówek pocztowych zakłada porozumienie podpisane w czwartek przez ministra administracji i cyfryzacji Andrzeja Halickiego oraz prezesa Poczty Polskiej Jerzego Jóźkowiaka. „Startujemy z naprawdę dobrą ofertą dla każdego obywatela – wypełniania i otrzymywania różnego rodzaju dokumentów online. Warunek jest jeden – posiadanie profilu zaufanego (rodzaju podpisu elektronicznego, umożliwiającego korzystanie z e-usług administracji – PAP), do czego wszystkich serdecznie namawiamy” – powiedział podczas podpisania porozumienia z Pocztą Polską, minister Andrzej Halicki. Dodał, że Poczta Polska jest idealnym partnerem dla administracji publicznej w przybliżaniu obywatelom dostępu do e-usług, ponieważ posiada znacznie więcej placówek niż samorządy gminne, szczególnie na terenach dotkniętych wykluczeniem cyfrowym. „Od kiedy tylko jestem w Poczcie, wraz z zarządem staraliśmy się wejść na ścieżkę, na którą weszli nasi koledzy i koleżanki w innych krajach. Temat e-administracji jest dla nas bardzo ważny. Bardzo cieszę się, że dochodzi do momentu, w którym materializują się te plany. Mam nadzieję, że będziemy brali udział we wszystkich inicjatywach promujących e-administrację” – mówił prezes Poczty Jerzy Jóźkowiak. Jak poinformował pełnomocnik ds. projektów kluczowych w Poczcie Polskiej Tomasz Jaruzelski, porozumienie zakłada m.in. utworzenie 500 Centrów Aktywności Cyfrowej w placówkach Poczty, w których obywatele po założeniu profilu zaufanego będą mogli załatwiać sprawy urzędowe. Jak dodał, jest to rozwiązanie skierowane gównie do obywateli wykluczonych cyfrowo ze względu na dużą odległość do urzędu. „W takich właśnie miejscach chcemy stworzyć 500 Centrów Aktywności Cyfrowej” – powiedział Jaruzelski. Jak dodał, w CAC będzie można zarówno założyć, jak i potwierdzić profil zaufany, założyć firmę, zweryfikować dowód rejestracyjny lub prawo jazdy. Porozumienie ma również na celu umożliwienie bezpłatnego dostępu do internetu we wszystkich placówkach własnych Poczty Polskiej, których operator posiada ponad 4,5 tys. na terenie całego kraju. Kolejnym projektem przewidzianym w porozumieniu jest tzw. eOkienko – jedno okienko dla obywatela służące do kontaktu z administracją publiczną. „Biorąc pod uwagę naszą sieć placówek i możliwości dotarcia do osób wykluczonych cyfrowo, jesteśmy w stanie być naturalnym partnerem administracji publicznej w zakresie e-administracji” – zaznaczył Jaruzelski. Podkreślił też, że dzięki zastosowaniu rozwiązań hybrydowych (przetwarzania dokumentów papierowych w cyfrowe i odwrotnie), Poczta będzie w stanie dotrzeć nie tylko do osób wykluczonych, ale także do tych dobrze odnajdujących się w świecie cyfrowym. Z kolei Halicki zapewnił, że w przyszłym tygodniu ruszy zapowiadana jeszcze na czerwiec poprawiona wersja elektronicznej Platformy Usług Administracji Publicznej (e-PUAP2). „Trwa proces filtracji danych i zamykamy proces konfiguracji e-PUAP2. Krótko mówiąc, w przyszłym tygodniu zobaczycie państwo platformę e-PUAP w nowej, bardziej przyjaznej odsłonie” – zapewnił szef MAC.
