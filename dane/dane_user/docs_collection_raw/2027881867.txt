Szybciej i bezpieczniej mają podróżować pasażerowie polskich kolei dzięki realizowanemu projektowi wymiany blisko 700 rozjazdów na torach w 14 województwach. Dobiega końca realizacja tej inwestycji - poinformował dyrektor projektu Józef Matuszczak. Do zakończenia inwestycji PKP Polskich Linii Kolejowych, która jest największą tego typu w Polsce i pierwszą w historii polskich kolei, pozostał montaż 53 nowych rozjazdów. Prace zakończą się w październiku tego roku - powiedział w Szczecinie dziennikarzom Matuszczak. Rozjazd jest częścią torowiska umożliwiającą przejazd pociągów z jednego toru na drugi. Inwestycja polega na montażu 697 nowych rozjazdów znajdujących się na 31 liniach kolejowych. W ramach inwestycji na zlecenie PLK wymieniono ponad 33 km torów oraz zamontowano 864 napędy zwrotnicowe. Po wymianie rozjazdów zlikwidowane zostaną ograniczenia prędkości. Do tej pory pociąg, który jechał z prędkością 100 km/h przy rozjeździe musiał zredukować prędkość do 30 km/h - tłumaczy dyrektor. To da wymierne skrócenie czasu podróży - zaznaczył. - Inwestycja jest ogromnym przedsięwzięciem logistycznym. Nie jest to bowiem jedna, wielka budowa, ale 697 mniejszych rozlokowanych w całej Polsce. Każdy wymieniany rozjazd jest odrębnym placem budowy, gdzie roboty prowadzi się podczas normalnej eksploatacji torów - podkreślił. Nowe rozjazdy wyposażone są w urządzenia elektrycznego ogrzewania, co zapewni ich sprawną eksploatację zimą. Prace nad montażem nowych rozjazdów rozpoczęto jesienią 2013 r. Ostatnie roboty będą prowadzone na początku października w Rejowcu (woj. lubelskie). Najwięcej – bo w sumie aż 40 – rozjazdów wymieniono w gminie Żurawica (woj. podkarpackie). W tym regionie w skali kraju wymieniono najwięcej, bo 137 rozjazdów. Łączny koszt wymiany to nieco ponad 601 mln zł. Inwestycja zyskała dofinansowanie ze środków europejskich. Jak dodał dyr. Matuszczak, PKP PLK przymierza się do wymiany kolejnych 2900 rozjazdów. (jb)
