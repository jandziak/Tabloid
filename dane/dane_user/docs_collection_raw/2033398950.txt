Ministerstwo Obrony Narodowej zapowiedziało pozew wobec "Wprost" w związku z artykułem sugerującym, że resort mógł sfałszować wynik przetargu na śmigłowce wielozadaniowe dla armii. MON wybrało w kwietniu oferowany przez Airbus Helicopters śmigłowiec H225M Caracal. Ministerstwo Obrony Narodowej mogło sfałszować wynik przetargu na śmigłowiec" - podał w niedzielę tygodnik "Wprost", zapowiadając na stronie internetowej najnowsze wydanie, które do kiosków trafi w poniedziałek. "Komisja przetargowa potwierdziła nieprawdę. Urzędnicy zwlekają z podjęciem rozmów offsetowych z Francuzami. Z naszych informacji wynika, że coraz więcej osób chce uniknąć odpowiedzialności za ewentualne nieprawidłowości i spycha decyzję w sprawie śmigłowców na kolejny rząd" - podał tygodnik zapowiadając artykuł. W oświadczeniu przesłanym PAP rzecznik MON płk Jacek Sońta podkreślił, że to kłamstwa i zapowiedział skierowanie sprawy do sądu. Mając na względzie całkowite mijanie się z prawdą w artykule »Kto uziemił śmigłowce« w najnowszym numerze »Wprost« dotyczącym przetargu na śmigłowce wielozadaniowe dla Sił Zbrojnych, zmuszeni jesteśmy zażądać od tygodnika w drodze prawa prasowego bezzwłocznego sprostowania podanych w artykule informacji, a także wystąpić przeciwko autorom publikacji z pozwem cywilnym o ochronę dóbr osobistych, tak występujących w nim instytucji (MON, Inspektorat Uzbrojenia), jak i osób funkcyjnych, a także w trybie kodeksu karnego z zarzutem pomówienia osób występujących w »łańcuszku« przetargowym" - napisał rzecznik MON. Sprawę komentował też na Twitterze szef MON, wicepremier Tomasz Siemoniak. "Postępowanie nadzorują służby, będzie badane przez sąd i prokuraturę. Sądzi Pan, że komuś mogło przyjść do głowy fałszowanie? Jak 11-osobowa komisja pod nadzorem służb może coś fałszować?" - napisał wicepremier do naczelnego "Wprost". "Sporo wątpliwości, na które należy odpowiedzieć. To wiem" - odpisał naczelny Tomasz Wróblewski. MON w kwietniu wybrało H225M Caracal na nowy śmigłowiec wielozadaniowy dla wojska. Decyzja wywołała liczne protesty wśród związkowców i załóg zakładów w Mielcu i Świdniku, które konkurowały z Airbus Helicopters, a także samorządowców regionów lubelskiego i podkarpackiego. Resort negocjuje umowę z konsorcjum pod wodzą Airbus Helicopters. H225M Caracal w maju przeszedł wojskowe testy w Polsce. Wart ok. 13 mld zł kontrakt na 50 wiropłatów w różnych wersjach ma zostać podpisany jesienią.
