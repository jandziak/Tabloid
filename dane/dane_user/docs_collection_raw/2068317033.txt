Posłowie Eugeniusz Kłopotek i Zbigniew Sosnowski otwierają listy kandydatów Polskiego Stronnictwa Ludowego na posłów z woj. kujawsko-pomorskiego. Wśród kandydatów jest była wicemarszałek Sejmu i sekretarz stanu w kancelarii premiera Ewa Kierzkowska. - Jestem przekonany, że listy z okręgów bydgoskiego i toruńskiego zapewnią mandaty poselskie. Na obu listach są osoby znane, które mają ugruntowaną pozycję zawodową, jak i sukcesy w wyborach różnego szczebla. Wśród kandydatów są szefowie instytucji, rolnicy i samorządowcy. Wszyscy nasi kandydaci dali powody, żeby na nich głosować - powiedział dzisiaj szef kujawsko-pomorskiego PSL Zbigniew Sosnowski. Zaznaczył, że ustalone przez zarząd wojewódzki listy kandydatów nie będą zmieniane przez władze naczelne PSL. Kłopotek, poseł od 16 lat (1997-2005, 2007-2015) i były wicewojewoda bydgoski (1994-1997), znalazł się na czele listy w okręgu bydgoskim (nr 4). Drugie miejsce zajmuje wojewoda kujawsko-pomorski Ewa Mes, a trzecie - wicemarszałek województwa kujawsko-pomorskiego Dariusz Kurzawa. Kolejne dwa miejsca na liście bydgoskiej przypadły radnemu wojewódzkiemu Markowi Domżale i przewodniczącej wojewódzkiej rady Kół Gospodyń Wiejskich Zofii Kozłowskiej. Sosnowski, szef PSL w regionie, poseł z dziewięcioletnim stażem (2001-2006, 2011-2015) i były wiceminister spraw wewnętrznych i administracji (2008-2011), otwiera listę w okręgu toruńskim (nr 5). Na drugim miejscu jest starosta lipnowski Andrzej Baranowski, na trzecim - prezes Agencji Restrukturyzacji i Modernizacji Rolnictwa Andrzej Gross, a na czwartym - dyrektor oddziału Agencji Nieruchomości Rolnych w Bydgoszczy Edyta Zakrzewska. Na siódmym miejscu znalazła się Ewa Kierzkowska, która w przeszłości była wicemarszałkiem Sejmu i sekretarzem stanu w Kancelarii Prezesa Rady Ministrów. Władze wojewódzkie PSL w późniejszym terminie mają podjąć decyzje w sprawie kandydatów do Senatu. W wyborach parlamentarnych 25 października z województwa kujawsko-pomorskiego zostanie wybranych 25 posłów - 12 z okręgu bydgoskiego i 13 z okręgu toruńskiego oraz pięciu senatorów - z okręgów bydgoskiego, inowrocławskiego, toruńskiego, grudziądzkiego i włocławskiego. Obecnie w parlamencie z regionu kujawsko-pomorskiego PSL zasiadają tylko posłowie Kłopotek i Sosnowski. (WM)
