Muzycy z Polski, Australii, Holandii, Szwecji, Włoch i USA wystąpią w rozpoczynającym się w piątek XIX Sopot Molo Jazz Festival. Jedną z gwiazd trzydniowej imprezy będzie klarnecista i saksofonista Adrian Cunningham, który zagra w Polsce po raz pierwszy. Z reguły festiwale jazzowe są sprofilowane, żeby trafić np. bardziej do publiczności lubiącej jazz tradycyjny, jak np. podczas Złotej Tarki w Iławie. A u nas jest trochę jazzu tradycyjnego, mainstreamowego i awangardowego. Staramy się prezentować szerokie spektrum jazzu" - powiedział w środę PAP Marcin Kulwas ze spółki Kąpielisko Morskie Sopot, która organizuje festiwal. Impreza nawiązuje do muzycznej przeszłości kurortu - pierwszy festiwal jazzowy w Polsce odbył się bowiem w 1956 r. w Sopocie. Festiwal został reaktywowany w 1996 r. z inicjatywy dwóch znanych trójmiejskich jazzmanów - Przemysława Dyakowskiego i Jerzego Detko. Nie ukrywam, że traktujemy też nasz festiwal w sposób edukacyjny. Korzystamy z tego, że molo i okolice to miejsce, gdzie jest pełno spacerowiczów i turystów i mogą nas słuchać osoby, które być może nigdy wcześniej nie zetknęły się z jazzem. Będą mogli się przekonać, że na żywo ta muzyka jest naprawdę bardzo wciągająca i niesie ze sobą duży ładunek energii" - podkreślił Kulwas. Wstęp na Sopot Molo Jazz Festival jest darmowy. W piątek w muszli koncertowej obok sopockiego molo, wystąpią: najlepszy polski zespół dixielandowy Warsaw Dixielanders, Quartado, Irek Wojtczak Folk 5 oraz Zbigniew Namysłowski, który 40 lat po nagraniu płyty "Kujaviak Goes Funky" ponownie zmierzy się z tym materiałem, mając za partnera m.in. Sławka Jaskułke. Drugi dzień festiwalu rozpocznie "nowoorleańska" parada z udziałem muzyków i fanów jazzu, a także zabytkowych pojazdów z Muzeum Techniki Wojskowej Gryf w Dąbrówce na Kaszubach. Pochód przejdzie najpopularniejszym i głównym deptakiem miasta, ulicą Bohaterów Monte Cassino. Na scenie tego dnia zaprezentuje się Detko Band wraz z Andrzejem Rosiewiczem. Wprawdzie rzadko, ale zdarzało się nam już razem występować. Po raz pierwszy będzie to nasz stricte jazzowy koncert. +Rosio+, absolutny i prawdziwy showman polskiej estrady, wykona na pewno standardy jazzowe, ale z tego co wiem, nie obejdzie się bez piosenki z serialu +Czterdziestolatek+ oraz szlagieru +Najwięcej witaminy mają polskie dziewczyny+" - powiedział PAP Jerzy Detko. Po tym koncercie na scenie pojawi się utalentowana wokalistka i pianistka jazzowa z Wybrzeża Ilona Damięcka, której towarzyszyć będzie Francesca Bertazzo z Włoch, także wokalistka oraz gitarzystka. Obie wykonają program oparty na twórczości wybitnego amerykańskiego pianisty i kompozytora Theloniousa Monka (1917-1982). W sobotę miłośnicy jazzu usłyszą jeszcze saksofonistę Przemka Dyakowskiego, który z okazji swoich 80. urodzin zaprosił do udziału w koncercie m.in. Take It Easy, Ramę 111 i innych solistów. Jazzowe granie zwieńczą Leszek Dranicki, Wojciech Karolak, Adam Wendt i Andrzej Ryszka – okazjonalna supergrupa, która wykona popularne standardy muzyki rhythm’n’bluesowej i soulu. Na niedzielę zaplanowano występ Sound of Affection, zwycięzcy tegorocznego XVIII Przeglądu Młodych Zespołów Jazzowych i Bluesowych organizowanego w klubie Ucho w Gdyni. Kolejnym wykonawcą będzie Adrian Cunningham, który najchętniej gra wysmakowany neo swing. Będzie to pierwszy koncert tego muzyka w Polsce. Cunningham urodził się w Australii i w wieku 16 lat był dobrze zapowiadającym się pianistą, ale karierę zrobił grając na dętych instrumentach - klarnecie, saksofonie i flecie. W Sydney grał w legendarnym zespole Galapagos Ducks i założył Sydney Quartet, z którym koncertował m.in. w tamtejszych programach telewizyjnych, z australijskim "Idolem" na czele. W 2008 r. artysta przeniósł się do Nowego Jorku. Obecnie najczęściej występuje w znanych nowojorskich klubach: Blue Note, Smalls, Birdlands, Apollo Theatre, Village Vanguard. Jest też podstawowym muzykiem zespołu puzonisty Wycliffe Gordona, z którym nagrywa i podróżuje po całym świecie. Od 2014 r. jest szefem sekcji instrumentów dętych w nagradzanej Grammy swingowej orkiestrze Vince Giordano&The Nighthawks, która nagrała muzykę do popularnego telewizyjnego serialu "Boardwalk Empire" (HBO) i filmu "Aviator". Artysta nagrał do tej pory cztery autorskie płyty oraz koncertowe DVD. W Sopocie Cunninghamowi towarzyszyć będzie międzynarodowy skład: Calle Brickman (fortepian), Niklas Fernqvist (kontrabas) - obaj ze Szwecji oraz Amerykanin Rob Garcia (perkusja). Tegoroczny festiwal zakończy Maciej Sikała&Beets Peter Trio - jeden z najwybitniejszych polskich saksofonistów jazzowych wystąpi z wybitnym holenderskim pianistą, którego znawcy jazzu nazywają następcą Oscara Petersona. Muzyk ten grał w najsłynniejszych salach koncertowych na świecie: Carnegie Hall, Royal Albert Hall, Lincoln Center. Występował też z takimi sławami jazzu jak Wynton Marsalis, George Coleman, Roy Hardgrove, Dee Dee Bridgewater i Chick Corea. Po sobotnich i niedzielnych koncertach zaplanowano jam session w kawiarni Koło Molo przy fontannie na Skwerze Kuracyjnym.
