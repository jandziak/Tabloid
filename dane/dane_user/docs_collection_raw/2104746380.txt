Giotto, Italia - to tytuł wystawy 14 prac genialnego artysty późnego gotyku, którą można będzie oglądać od 2 września do 10 stycznia w Palazzo Reale w Mediolanie. To wielkie wydarzenie w kulturze we Włoszech towarzyszy światowej wystawie Expo w tym mieście. Jedno z dzieł Giotta opuściło Watykan po raz pierwszy od siedmiu wieków. Ekspozycja - jak podkreśla włoska prasa - w spektakularny sposób pokaże jak wiele Włochy zawdzięczają wybitnemu artyście urodzonemu około 1266 – 1267 roku w rejonie Florencji, który uważany jest za jednego z ojców całej sztuki Zachodu. Wśród arcydzieł zgromadzonych w stolicy Lombardii są przede wszystkim te wykonane na desce; żadne z nich nie było nigdy wcześniej wystawione w tym mieście. Eksperci podkreślają, że chociaż trudno definitywnie skompletować pełny katalog wszystkich dzieł Giotta di Bondone i czasem odróżnić je od prac jego naśladowców, te, które będzie można zobaczyć, są z całą pewnością jego autorstwa. W Palazzo Reale wystawione będą dzieła ze wszystkich okresów życia malarza i architekta, wśród nich młodzieńcze wizerunki Matki Bożej na tronie namalowane przez niego w czasach, gdy pracował we Florencji i Asyżu. Jest także poliptyk z Badii. Ogromnie zainteresowanie budzi udostępniony przez Watykan "Tryptyk Stefaneschiego" przedstawiający Jezusa na tronie z ręką podniesioną w geście błogosławieństwa. To dzieło ufundowane przez kardynała Jacopo Stefaneschiego dla bazyliki Świętego Piotra. Obraz składający się z trzech segmentów powstał między 1315 a 1320 rokiem. Tryptyk został zdemontowany i po raz pierwszy od ponad 700 lat opuścił Watykan. Ekspozycję zamykają prace z ostatniego okresu twórczości, wśród nich poliptyk z kościoła Santa Croce we Florencji. Włoskie media wyrażają przekonanie, że mediolańska wystawa Giotta pobije rekordy frekwencji. Miasto odwiedzają w tych miesiącach setki tysięcy turystów przybywających na wystawę Expo i towarzyszące jej imprezy. (PG)
