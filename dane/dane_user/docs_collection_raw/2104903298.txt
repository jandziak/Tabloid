Kobiety na całym świecie opanowała prawdziwa frędzlomania! I bardzo dobrze, ponieważ to jeden z naszych ulubionych trendów tego sezonu! Zobaczcie, jak prezentuje się na czerwonym dywanie. Tegoroczna gala MTV Video Music Awards obfitowała w wymyślne stroje. Ze smutkiem muszę stwierdzić, że w pewnych przypadkach inwencja twórcza stylistek przekroczyła cienką granicę tandety, skazując co poniektóre gwiazdy na prawdziwą, modową katastrofę. Zupełnie inaczej było w przypadku Ciary, która w rzemykowej kreacji ozdabianej frędzlami wyglądała rewelacyjnie. Wokalistka doskonale wie, że są one absolutnym hitem tego sezonu i nic nie zapowiada, aby miało się to zmienić. Ta oryginalna suknia Ciary pochodzi z kolekcji haute couture Alexandra Vauthiera na sezon jesień – zima 2015. Do zjawiskowej kreacji wokalistka dobrała rzemykowe sandałki projektanta. Nieskazitelna buzia, perfekcyjny makijaż i idealnie wymodelowane, błyszczące włosy uzupełniają look Ciary. Według mnie wokalistka była jedną z najlepiej ubranych gwiazd MTV VMA 2015.
