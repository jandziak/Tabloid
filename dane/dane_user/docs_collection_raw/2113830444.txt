Indeksy za oceanem pomimo niemrawego początku zakończyły poniedziałkowe zmagania w optymistycznych nastrojach. S&P500 zanotował wzrost o +1,28% do 1 978,09 pkt., DJIA zyskał +1,40% i wzrósł do 16 599,85 pkt., a Nasdaq Composite zyskał najwięcej i zakończył sesję z wynikiem 4 860,52 pkt. (+1,14 %). Na trzy akcje spadkowe przypadało dziś siedem akcji wzrostowych. Obroty na NYSE wyniosły niemal 778 mln sztuk akcji. Przed rozpoczęciem wtorkowego handlu inwestorzy za oceanem poznali pakiet ciekawych danych o amerykańskiej gospodarce. Najpierw Census Bureau (rządowa agencja wchodząca w skład Departamentu Handlu USA) przedstawiła wyniki sprzedaży detalicznej. W sierpniu sprzedaż bez samochodów wzrosła w ujęciu miesięcznym o 0,1% (rynkowy konsensus zakładał wzrost o 0,2%). Wyniki sprzedaży detalicznej również okazały się być gorsze od oczekiwań i wzrosły o 0,2% przy oczekiwaniach rzędu 0,3%. Równolegle Bank Rezerwy Federalnej w Nowym Jorku opublikował najnowszą wartość indeksu NY Empire State. Odczyt negatywnie zaskoczył ekonomistów, którzy spodziewali się zdecydowanej poprawy wskaźnika we wrześniu (oczekiwano -0,75 pkt.). Tymczasem odczyt pokazał równie słabą wartość wskaźnika co w sierpniu (-14,67 pkt. vs -14,92 pkt.). Na kwadrans przed rozpoczęciem sesji inwestorzy poznali dane o produkcji przemysłowej. Okazała się być ona gorsza od oczekiwań i wskazała na głębszy niż zakładano (-0,2%) spadek produkcji w sierpniu (-0,4%). Na plus zaskoczyła jedynie rewizja w górę lipcowego wzrostu produkcji (z 0,6% do 0,9%). Oczekiwany spadek wykorzystania mocy produkcyjnych również okazał się głębszy niż zakładano. Wykorzystanie spadło z poziomu 78,0% do 77,6% (oczekiwano spadu do 77,8%). Podczas dzisiejszej sesji widoczny był brak presji podażowej, co zresztą widać było po niższych niż zwykle obrotach na rynku. Część inwestorów wstrzymała swoją aktywność na rynku i czeka na najważniejsze wydarzenie tego tygodnia, tj. czwartkowe dane z Fedu. Z ciekawszych danych w środę zostanie opublikowany wskaźnik inflacji konsumenckiej (14:30). Z kolei w czwartek kalendarium makroekonomiczne będzie dość obfite. Przed sesją inwestorzy poznają informacje o: pozwoleniach na budowę domów, rozpoczętych budowach domów, liczbie wniosków o zasiłek dla bezrobotnych (o 14:30). Z danych gospodarczych o godzinie 16:00 opublikowany zostanie jeszcze indeks Fed z Filadelfii. Jednakże informacje na które inwestorzy czekają ze niecierpliwieniem zostaną przedstawione po godzinie 20:00. Najpierw zostaną przedstawione projekcje makroekonomiczne FOMC oraz decyzja FOMC ws. stóp procentowych. Natomiast o godzinie 20:30 rozpocznie się konferencja prasowa po posiedzeniu FOMC. Do tego czasu rynki będą raczej wykazywały się niską zmiennością cen akcji. Dopiero czwartkowe informacje płynące z Fedu wskażą inwestorom kierunek, w którym będą podążały w najbliższym czasie indeksy.
