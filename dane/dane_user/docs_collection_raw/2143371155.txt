Szef Komisji Europejskiej Jean-Claude Juncker odrzucił krytykę, z jaką spotkała się kierowana przez niego instytucja w związku z nasilaniem się kryzysu migracyjnego w UE. Wskazał, że to państwa członkowskie nie zgodziły się na propozycje KE w tej sprawie. - Komisja przyjęła w maju propozycję dotyczącą migracji, która przewiduje program relokacji i przesiedleń. Krytycyzm niektórych krajów członkowskich lub ministrów z tych państw dotyczący braku aktywności KE jest nieusprawiedliwiony - oświadczył w Brukseli Juncker. Przypomniał, że Rada, czyli przedstawiciele państw unijnych, nie przyjęła propozycji Komisji przewidującej podzielenie się napływającymi do UE uchodźcami przez całą "28". - (Za obecną sytuację) nie powinna być obwiniana KE czy UE, lecz państwa członkowskie - ocenił szef KE. Na lipcowym posiedzeniu unijnych ministrów odpowiedzialnych za sprawy wewnętrze państwa UE nie były w stanie podzielić miedzy siebie 40 tysięcy imigrantów, którzy docierają na południe Europy przez Morze Śródziemne. Mimo że uchodźców jest znacznie więcej, taka liczba znalazła się w propozycji KE. Z deklaracji przedstawicieli krajów unijnych wynikało, że do liczby 40 tys. brakuje ok. 5 tys. miejsc. Austria i Węgry nie zgodziły się np. na przyjęcie od Grecji i Włoch żadnego imigranta. Państwa te same borykają się z bezprecedensowym napływem uchodźców. Polska z kolei zadeklarowała przyjęcie 2 tysięcy imigrantów, czyli o około 600 mniej niż przewidywał plan KE. Według Międzynarodowej Organizacji ds. Migracji z siedzibą w Genewie od początku bieżącego roku do Europy przybyło przez Morze Śródziemne ponad 250 tys. migrantów. Z największą od 25 lat falą uchodźców mierzą się Niemcy; z szacunków niemieckich władz wynika, że w tym roku liczba cudzoziemców, którzy wystąpią o azyl w tym kraju, może wynieść ponad 800 tys. - czterokrotnie więcej niż rok temu.(do)
