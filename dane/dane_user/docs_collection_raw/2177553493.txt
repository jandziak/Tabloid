– Dialog między rządem, związkami i pracodawcami zyska zupełnie nowy wymiar – podkreśla w rozmowie z IAR wiceminister pracy Jacek Męcina. Dziś wchodzi w życie ustawa o Radzie Dialogu Społecznego, która ma zastąpić komisję trójstronną. Jacek Męcina zwraca uwagę, że nowa formuła wzmacnia dialog autonomiczny a przez to możliwość zawierania kompromisu pomiędzy pracodawcami a związkowcami. Według ministra, dzięki temu będzie można załatwić kilka ważnych spraw z punktu widzenia i gospodarki i życia społecznego. Rada powinna się też zająć problemem jakości pracy. – To, że bezrobocie systematycznie spada to nie wszystko. Chodzi o to, by umów o pracę było więcej, a zatrudnienia niepracowniczego mniej – zaznacza Męciana. Dodaje, że jest to również kwestia możliwości podwyższania wynagrodzeń. Rada powinna też się zająć sprawą uchodźców, których pracodawcy będą pewnie zatrudniać – podkreślił minister Jacek Męcina. Ustawa o Radzie Dialogu Społecznego przewiduje między innymi, że pracodawcy i związki zawodowe będą mogli inicjować wspólnie uzgodnione zmiany w prawie. Rząd będzie miał obowiązek zająć się ich projektami. Jeśli tego nie zrobi, będzie musiał to uzasadnić. Strony pracowników i pracodawców będą też opiniować akty prawne. W nowej Radzie oprócz przedstawicieli najważniejszych organizacji pracodawców i central związkowych znajdzie się przedstawiciel prezydenta, NBP i GUS. Radę powoła prezydent. Według ministra Męciny kandydaci powinni zostać zgłoszeni do 25 września tego roku. Wypracowaną przez rząd, związki zawodowe i pracodawców ustawę Sejm przyjął 24 lipca. Podpisał ją prezydent Bronisław Komorowski w ostatnich dniach urzędowania – 3 sierpnia.
