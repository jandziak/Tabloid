Włochy to jeden z najpopularniejszych kierunków turystycznych na świeci. Odwiedzają go również tysiące Polaków, w związku z czym zebraliśmy informacje praktyczne przydatne przed wyjazdem i w trakcie podróży do Włoch. Pomogą one zdecydować kiedy jechać do Włoch, jakie ubezpieczenie wybrać, jak dojechać z Polski i na jaki środek transportu się zdecydować oraz gdzie spać we Włoszech. Wybór czasu podróży W podróż do Włoch można się wybrać przez cały rok, a ciepłe miesiące na południu to czas od marca do listopada. Jeśli jednak nie lubimy tłumu turystów, powinniśmy unikać wyjazdu w szczycie sezonu turystycznego, który w regionach nadmorskich przypada na sierpień, a zwłaszcza okolice święta Ferragosto (15 VIII), ustanowionego przed wiekami przez Oktawiana Augusta na zakończenie zbiorów. Czas Ferragosto to szczyt wakacyjnych wyjazdów, letnich upałów – apogeum lata. To najgorętszy okres w branży turystycznej we Włoszech. Trudno wówczas o wolne miejsce w hotelu, a ceny noclegów są często dwu-, trzykrotnie wyższe niż poza sezonem. W tym czasie na wakacje wyjeżdżają także Włosi, stąd duże miasta, jak na przykład Rzym, pustoszeją, a większość sklepów oraz restauracji poza ścisłym centrum miasta jest nieczynna. Położone nad wodą kurorty ożywają latem, a zimą zamierają. Sporo hoteli i kempingów otwartych jest od połowy maja do końca września lub połowy października. Dokładnie na odwrót jest ze stacjami narciarskimi. Niezłym rozwiązaniem jest wyjazd w maju, na początku czerwca lub z końcem września. Nie spotkamy wtedy tłumu turystów, a pogoda sprzyja plażowaniu. Z drugiej strony, wybór typowo letnich miesięcy gwarantuje atrakcje w postaci odbywających się wówczas imprez i festiwali. Formalności Polaków udających się do Włoch w celach turystycznych nie obowiązują żadne formalności wizowe, uzyskanie stosownego zezwolenia konieczne jest dopiero po trzech miesiącach pobytu. Podróżując po Włoszech, powinniśmy zawsze mieć przy sobie dokument tożsamości (paszport lub dowód osobisty). W przypadku jego braku podczas kontroli możemy zostać zatrzymani do wyjaśnienia. Jeśli poruszamy się ze zwierzakiem, musimy mu wyrobić specjalny paszport (nakaz ten obowiązuje we wszystkich krajach Unii Europejskiej). Można to zrobić w lecznicy dla zwierząt. Pieniądze Obowiązującą walutą we Włoszech jest euro (EUR). Wybierając się w podróż do tego kraju, najlepiej zaopatrzyć się w walutę już w Polsce. We Włoszech kantory można znaleźć jedynie na dworcach dużych miast (np. Rzym, Mediolan), lotniskach i w okolicach portów (np. w Ankonie). Pieniądze wymienia się raczej w bankach. W większych placówkach bankowych nie ma problemu z wymianą złotówek. Zawsze oczywiście można wypłacić pieniądze z bankomatu, co często wiąże się z wysoką prowizją. Kartą można płacić w kasach dworcowych, supermarketach, hotelach i restauracjach, szczególnie tych większych, ale w kwaterach prywatnych, na kempingach, w B&B oraz w mniejszych lokalach i kawiarniach może okazać się to niemożliwe. Wwieźć do Włoch i wywieźć stamtąd w gotówce można do 10 tys. EUR. Włochy nie są niestety krajem tanim. Na spore wydatki musimy być przygotowani zwłaszcza w kurortach i dużych, popularnych wśród turystów miastach. Ubezpieczenie Wprawdzie podstawowe usługi medyczne w krajach Unii Europejskiej są refundowane z Narodowego Funduszu Zdrowia (zdecydowanie rekomendowane jest wyrobienie i zabranie ze sobą karty EKUZ), jednak ich zakres jest dosyć wąski. Posiadanie karty EKUZ gwarantuje, że osoba posługująca się nią w danym kraju będzie potraktowana tak, jakby była w tym kraju ubezpieczona – nie ponosząc np. kosztów porad świadczonych bezpłatnie, a w przypadku usług płatnych podlegając takim samym stawkom jak miejscowi. Odzyskanie poniesionych wydatków po powrocie do kraju będzie też w tym wypadku łatwiejsze. Oczywiście osoby nieposiadające karty EKUZ również mogą liczyć na pomoc medyczną na miejscu, trzeba jednak liczyć się z tym, że w ich przypadku zwrot pieniędzy może być problematyczny, a wypłata odszkodowania (i jego wysokość) będzie zależeć nie tylko od drobiazgowego udokumentowania poniesionych wydatków, ale także trudnych do przewidzenia wyników ustaleń między polskim NFZ-em a odpowiednią instytucją we Włoszech. Biorąc to pod uwagę, warto pomyśleć o wykupieniu dodatkowego pakietu ubezpieczeniowego na wyjazd zagraniczny w jednym z polskich towarzystw ubezpieczeniowych. Powinny o niego zadbać również osoby, których ubezpieczenie w ramach zorganizowanych przez biuro turystyczne wczasów nie pokrywa kosztów leczenia (radzimy dowiedzieć się tego przed wyjazdem). Dla studentów i osób do 30. roku życia alternatywą może być ubezpieczenie przysługujące posiadaczom kart ISIC bądź Euro26. Obecnie większość firm ubezpieczeniowych oferuje kilka wariantów indywidualnych polis podróżnych, obejmujących rozmaity zakres ubezpieczenia i różną jego wysokość. W skład pakietów wchodzą typowo: ubezpieczenie kosztów leczenia za granicą (KLZ; koszty porad, badań, zabiegów, lekarstw), ubezpieczenie następstw nieszczęśliwych wypadków (NNW; koszty transportu medycznego, operacji, środków opatrunkowych, pobytu w szpitalu, rehabilitacji) oraz ubezpieczenie assistance (ASS). Inne typowe produkty to ubezpieczenie bagażu, sprzętu sportowego i fotograficznego, a także ubezpieczenie OC, zabezpieczające przed konsekwencjami finansowymi związanymi z wyrządzeniem przez nas szkody osobom trzecim lub szkód materialnych. Osoby planujące aktywny wypoczynek – np. wspinaczkę górską lub inną „ekstremalną” działalność – powinny wykupić polisę rozszerzoną o obsługę ubezpieczeniową kosztów ewentualnych wypadków związanych z taką działalnością oraz akcji poszukiwawczej i ratunkowej. Taka polisa będzie droższa, jednak dla własnego dobra warto w nią zainwestować – w razie gdyby „coś poszło nie tak”, korzyść z jej posiadania zdecydowanie się opłaci. Ubezpieczenia KLZ i NNW nie obejmują ­leczenia związanego ze stwierdzonymi chorobami przewlekłymi, a także zabiegów planowanych (zaordynowanych) w Polsce. Nie są też honorowane w placówkach prywatnych (np. gabinetach stomatologicznych, klinikach chirurgii plastycznej itp.). Ubezpieczenie działa natomiast nie tylko we Włoszech, ale też w krajach tranzytowych, które pokonujemy po drodze. Jego zakres zwykle określony jest strefowo (np. Europa) i czasowo (od dnia do dnia). Cena typowego pakietu ubezpieczenia na okres około dwóch tygodni dla jednej osoby waha się od kilkudziesięciu do stu kilkudziesięciu złotych, w zależności od wyboru warunków szczegółowych. Informacji należy szukać w oddziałach lub na stronach internetowych ubezpieczycieli. Osoby podróżujące samochodem muszą mieć wykupione ubezpieczenie komunikacyjne OC, w związku z czym zaleca się im wcześniejsze sprawdzenie okresu ważności tego ubezpieczenia, jak również przeglądu kontrolnego pojazdu. Warto rozważyć zakup dodatkowego ubezpieczenia AC, przydatnego w razie ewentualnej kradzieży samochodu. Zabezpieczenia medyczne We Włoszech nie ma zagrożeń sanitarno-epidemiologicznych i nie są wymagane szczepienia. Oczywiście zawsze warto wziąć ze sobą podstawową apteczkę z artykułami pierwszej pomocy, w tym – ze względu na panujący tam latem upał – ze środkami przeciwko poparzeniom i udarom słonecznym. Jako że wiele lokali jest klimatyzowanych, co kontrastuje z temperaturą na zewnątrz, paradoksalnie można się łatwo przeziębić, warto więc mieć ze sobą coś na katar, ból gardła i gorączkę. Szczególnie nad wodą i na kempingach zmorą są komary, przydadzą się zatem preparaty przeciw ich ukąszeniom oraz ewentualnie jakiś środek odczulający (np. wapno). Jak dojechać - podróż samolotem W Polsce istnieje wiele połączeń lotniczych, w tym tanich lotów, z praktycznie wszystkimi regionami Włoch. Kursy obsługiwane są m.in. przez PLL LOT, włoskie linie Alitalia, niemiecką Lufthansę czy przez tanich przewoźników (WizzAir i Ryanair, Volareweb, Norvegian). Tanie linie latają tylko do niektórych miast, a ich rozkłady często się zmieniają. Obecnie tani przewoźnicy latają z Poznania, Krakowa, Katowic, Wrocławia, Warszawy i Gdańska do Mediolanu (lotniska Malpensa i Bergamo), Bolonii, Rzymu (lotniska Ciampino i Fiumicino), Neapolu (lotnisko Capodichino) i Pizy (lotnisko Galileo Galilei). Podróż autobusem Wiele miast w Polsce posiada bezpośrednie połączenia autobusowe z Włochami. Podróż, w zależności od miejsca wyjazdu z Polski i miejsca docelowego we Włoszech, trwa 15–24 godzin. Obecnie jest to coraz mniej popularny i opłacalny środek transportu (ceny są często wyższe niż w przypadku tanich linii lotniczych). Plusem ­pozostaje fakt, że przewoźnicy autokarowi zapewniają połączenia z wieloma miastami we Włoszech, do których nie można bezpośrednio dotrzeć samolotem. Podróż pociągiem Nie istnieją bezpośrednie połączenia kolejowe między Polską i Włochami, dlatego dojazd do Włoch tym środkiem transportu jest dość kłopotliwy. Najdogodniejszy sposób dotarcia do Włoch to przejazd pociągiem EC z Warszawy do Wiednia, a następnie z Wiednia do Wenecji lub Rzymu. Podróż jest jednak długa, a bilet drogi. Rozwiązaniem są międzynarodowe karnety kolejowe (np. InterRail), dzięki którym można obniżyć koszty i wybrać trasę przejazdu. Podróż samochodem Turysta podróżujący samochodem musi wytyczyć trasę najkorzystniejszą dla siebie. Polacy najczęściej wybierają przejazd przez Czechy i Austrię lub – wyruszając ze wschodniej Polski – przez Słowację, Węgry i Słowenię. Średni czas przejazdu, w zależności od wybranej trasy, wynosi 20–30 godzin. Ze względu na sporą odległość ­między Polską a Włochami dobrze jest podzielić podróż na dwa odcinki z przerwą na odpoczynek i nocleg. Warto też zatankować do pełna jeszcze przed przekroczeniem granicy. Należy pamiętać o wykupieniu winietek, niezbędnych do przejazdu autostradami Czech, Słowacji oraz Austrii. Wszystkie te kraje są w strefie Schengen, w której można swobodnie się poruszać i nie obowiązują kontrole na przejściach granicznych. Noclegi - hostele Tanie hostele (ostello per giovent?, youth hostel) są przeważnie dobrze utrzymane i często położone w samym centrum miasta, jednak nie są specjalnie rozreklamowane. Działają przede wszystkim w większych i bardziej turystycznych miejscowościach. Opłata za noc w hostelu wynosi ok. 25 EUR/os. (pobyt w hostelu nie może być dłuższy niż pięć nocy). W wielu hostelach można wynająć, zamiast dormitorium, dwu- lub trzyosobowy pokój. Ceny są wtedy oczywiście wyższe, ale i tak dość przyzwoite. Trzeba pamiętać, że wiele hosteli ma lepszą lokalizację i niejednokrotnie wyższy standard niż jednogwiazdkowe hotele. W większości hosteli można skorzystać z internetu, a w cenę wliczone jest również śniadanie. Więcej informacji znajdziemy na dostępnej po włosku i angielsku stronie. Alternatywnym sposobem noclegu jest popularny ostatnio Hospitality Club lub Couch Surfing (www.couchsurfing.com) – organizacje skupiające ludzi bezpłatnie goszczących się nawzajem i w ten sposób podróżujących po świecie. Kempingi Polecaną formą noclegu, zwłaszcza latem, kiedy pogoda we Włoszech jest praktycznie niezawodna, są kempingi (campeggio). Wzdłuż całego wybrzeża jest ich bardzo dużo, nawet w niewielkim kurorcie bywa ich kilkanaście – te położone przy plaży zwykle mają własny dostęp do morza. Są tam miejsca zarówno dla namiotów, jak i karawanów oraz przyczep kempingowych, choć zdarzają się kempingi tylko dla jednych bądź drugich. Na niektórych kempingach, szczególnie w kurortach, można wynająć domki i bungalowy. Droższe są wielkie kempingi, które przypominają małe wioski – z dyskoteką, restauracjami, basenem i sklepem. Warto jednak szukać mniejszych, bo choć nie dysponują tak komfortową infrastrukturą, są przyjemniejsze i znajdują się w bardziej zielonym otoczeniu. Czasem można spotkać tzw. agrokempingi (agro-campeggio), czyli kempingi położone na terenach wiejskich, z dala od centrum miasta. Większość kempingów jest otwarta jedynie w sezonie, od połowy maja do końca września, i, niestety, w większości nie można rezerwować miejsc z wyprzedzeniem. Przed przyjazdem warto zajrzeć na stronę B&B, kwatery prywatne oraz gospodarstwa agroturystyczne Niezłą opcją są B&B (Bed & Breakfast) oraz kwatery/pokoje prywatne. Różnica między tymi dwiema instytucjami jest trudna do uchwycenia i przekłada się bardziej na zobowiązania właściciela lokum wobec fiskusa niż na relacje z klientami i rodzaj świadczonych usług. B&B są z reguły bardziej popularne i zawsze dostaniemy w nich śniadanie, jak sama nazwa wskazuje. B&B powinny być z założenia pokojem przy mieszkaniu gospodarzy, ale często jest to jedynie teoria. Przeważnie jest to parę pokoi dwuosobowych (głównie z łóżkiem małżeńskim, ewentualnie z dostawionym trzecim), wspólnym salonem i aneksem kuchennym. Łazienka może być oddzielna lub nie, co wpływa na cenę. Ceny za wynajem są zbliżone do hoteli jedno- lub dwugwiazdkowych, standard zazwyczaj lepszy, czasami wręcz bardzo wysoki (np. w willi z pięknym ogrodem), a atmo­sfera domowa. B&B to także najlepsza forma noclegu dla rodzin z dziećmi, szczególnie małymi, za których nocleg płaci się mniej lub nie płaci się w ogóle. Warto pamiętać, że wiele kwater typu B&B dysponuje przeważnie 2–4 pokojami i w sezonie mogą być zajęte. Natomiast poza sezonem często obowiązują promocje. Podróżującym samochodem polecamy szukanie B&B w okolicznych wioskach i na obrzeżach miast, co ma przełożenie na atrakcyjną cenę, a przy dobrym połączeniu drogowym wcale nie utrudnia zwiedzania. Nieco droższą odmianą B&B są gospodarstwa agroturystyczne. Malowniczo położone na łonie natury, z dala od miejskich aglomeracji. Od gospodarzy można kupić lokalne produkty, wino czy oliwę, i dobrze, choć niekoniecznie tanio, zjeść. Więcej informacji na temat powyższych form noclegu znajdziemy na stronie. Hotele Pod uwagę warto wziąć hotele jedno-, dwu-, a nawet trzygwiazdkowe. Często większa liczba gwiazdek nie oznacza wyższej ceny. Cztero- i pięciogwiazdkowe hotele to miejsca, gdzie ceny są już nieosiągalne dla przeciętnego polskiego turysty. W jedno- i dwugwiazdkowych hotelach zwykle jest internet lub połączenie Wi-Fi oraz bar i restauracja. Informacje na temat włoskich hoteli znajdziemy na stronach. Wyżywienie W zasadzie wszędzie, nawet w samym centrum miasta, znajdziemy supermarkety (supermercato), w których najtaniej możemy kupić podstawowe artykuły spożywcze. Warzywa i owoce najlepiej kupować na targach (mercato) i placach, ewentualnie w pojedynczych budkach – tam są świeże i tańsze niż w supermarkecie. Na placach można znaleźć świeże ryby, a w niektórych portowych miasteczkach można je kupić bezpośrednio od rybaków. Restauracje i trattorie są otwarte w godzinach popołudniowych – od 12.30 do 14.00/14.30 (czyli w godzinach sjesty, kiedy zamknięte są sklepy) oraz wieczorem od 19.00 do późna (w zimie do 23.00, w lecie do północy i dłużej). Pomiędzy tymi godzinami możemy mieć problem ze znalezieniem czegoś innego do zjedzenia niż kanapki czy sprzedawana na kawałki pizza. Otwarte mogą być jedynie restauracje nastawione na turystów lub lokale sieciowe, jak Rosso Pomodoro (całkiem przyzwoita pizza i makarony).
