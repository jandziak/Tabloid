Trener reprezentacji Polski, Francuz Stephane Antiga, wcale nie był zadowolony po meczu Polaków z Wenezuelą w Pucharze Świata. Kadra wygrała z "kopciuszkiem" 3:1 (25:27, 25:23, 25:16, 25:23), ale opiekun mistrzów świata nie był zadowolony z postawy siatkarzy na parkiecie. - Musimy grać bardziej agresywnie - podkreślił w rozmowie z Polsatem Sport. Od początku starcia z Wenezuelą Stephane Antiga posłał do gry rezerwowych, by dać im szansę gry i sprawdzenia się w Pucharze Świata. - Myślę, że to był dobry pomysł. Mamy dobrą drugą szóstkę i silny cały zespół. Wszyscy zawodnicy są tak samo potrzebni i mają w Pucharze Świata grać na dobrym poziomie. Jesteśmy mistrzami świata, dlatego musimy grać bardziej agresywnie. Widać było brak takiej gry w meczu z Wenezuelą. Zablokowaliśmy na przykład rywali jedenaście razy, a powinniśmy dwadzieścia - podzielił się swoimi wrażeniami po spotkaniu Francuz. Pięć zwycięstw w pięciu pierwszych meczach w Japonii ucieszyło selekcjonera, ale styl gry już nie. - To bardzo dobrze, że wygraliśmy pięć razy, cieszy mnie ten wynik. W meczu z Wenezuelą nie podobało mi się jednak zachowanie zawodników na boisku. Nie jestem zadowolony z postawy zespołu - przyznał Antiga, który ma swoimi wrażeniami podzielić się z drużyną. Teraz przed Biało-Czerwonymi podróż do Toyamy i trzy kolejne pojedynki w PŚ. - Kanada, Australia i Egipt to są niebezpieczne drużyny. Jak widać po meczu z Wenezuelą, będą dla nas groźne. Musimy sie dobrze do tych spotkań przygotować - zakończył trener reprezentacji Polski. Za: Polsat Sport
