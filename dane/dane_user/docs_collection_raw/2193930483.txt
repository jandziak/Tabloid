Strażacy od wielu godzin walczą z pożarem w sortowni odpadów w Dąbrówce Wielkopolskiej (woj. lubuskie). W okolicach pożaru unosi się w powietrzu gęsty i toksyczny dym. Rzeczniczka lubuskich strażaków Magdalena Bilińska poinformowała, że dyżurny straży w Świebodzinie otrzymał zgłoszenie o pożarze hałdy w zakładzie utylizacji odpadów tuż przed 4.00. - Pożar jest trudny do ugaszenia, bo śmieci są suche, trzeba powoli, systematycznie je rozsypywać, rozsuwać i gasić - wyjaśnia rzeczniczka. Przy pożarze pracuje około 80 strażaków, ale mają dojechać kolejne jednostki. Dowódca akcji gaśniczej Dariusz Pałasz informuje, że hałda pali się na powierzchni jednego hektara i do głębokości sześciu metrów. - Cały czas pracujemy nad tym, by ograniczyć powierzchnię pożaru - mówi Dariusz Pałasz. Nad hałdą na wysokość około 50 metrów unosi się gęsty, toksyczny dym. W związku z tym wydano mieszkańcom tej okolicy polecenie, by nie zbliżali się do miejsca pożaru i nie otwierali okien. - Będzie akcja informacyjna, by ludzie w miarę możliwości nie przychodzili tutaj w okolice zakładu i ograniczyli otwieranie okien. Ten dym na pewno jest toksyczny, bo są tutaj różne materiały: pianka poliuretanowa, plastiki, szmaty, worki - wyjaśnia Dariusz Pałasz. (ks)
