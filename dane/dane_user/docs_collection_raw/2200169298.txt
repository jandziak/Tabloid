Obniżenie wieku emerytalnego do 60 lat dla kobiet i 65 dla mężczyzn to działanie bardzo krótkowzroczne; będzie oznaczać niższe świadczenia i niższy wzrost gospodarczy - mówi ekonomista Aleksander Łaszek. Dodaje, że 67 lat to minimum, a w przyszłości wiek emerytalny będzie trzeba dalej podnosić. W poniedziałek prezydent Andrzej Duda podpisał projekt ustawy, który zakłada niższy wiek emerytalny - 60 lat dla kobiet i 65 lat dla mężczyzn. Chętni będą mogli pracować dłużej. Ustawa z 2012 r. wydłuża wiek emerytalny do 67 lat i stopniowo zrównuje go dla obu płci. Obniżenie wieku emerytalnego do 60 lat dla kobiet i 65 dla mężczyzn jest to działanie bardzo krótkowzroczne i źle wpływające zarówno na sytuację emerytów, jak i gospodarki, a także osób młodszych" - ocenia główny ekonomista Forum Obywatelskiego Rozwoju. Jak podkreśla, "jeśli chodzi o emerytów, niższy wiek emerytalny to znacznie niższe świadczenia, jeśli chodzi o gospodarkę, niższy wiek emerytalny to gorsza sytuacja finansów publicznych i niższy wzrost gospodarczy, a niższy wzrost gospodarczy to wolniejszy czas, w jakim będziemy doganiać Europę Zachodnią, niższy poziom życia w Polsce i gorsze perspektywy dla osób młodych". Jeżeli mówimy o kosztach obniżenia wieku emerytalnego, to pamiętajmy, że pełen koszt tych zmian ujawnia się w czasie. W 2040 to będzie znaczyło dwa lata mniej pracy dla mężczyzn i 7 lat pracy mniej dla kobiet" - mówi Łaszek. Jak ocenia, szacunkowe koszty reformy określone przez Kancelarię Prezydenta na 40 mld zł "to koszt tylko w kilku pierwszych latach (obowiązywania-PAP) tych zmian, później te koszty lecą coraz szybciej i są coraz większe". 67 lat to minimum, jeśli chodzi o wiek emerytalny, nie powinniśmy się przywiązywać do tej liczby, w przyszłości pewnie wiek emerytalny dalej trzeba będzie podnosić, ponieważ żyjemy coraz dłużej, najlepszym rozwiązaniem byłaby jakaś formuła łącząca wiek emerytalny z rosnącą oczekiwaną długością życia" - wskazuje Łaszek.
