Od nowego sezonu w mistrzostwach świata Formuły 1 będzie rywalizowało jedenaście zespołów. Do walki włączy się nowa ekipa - Haas F1 Team, jedyna pretendująca, która spełniła wszystkie warunki Międzynarodowej Federacji Samochodowej (FIA). Na dwunaste miejsce w F1 aplikacje złożyły także dwa inne zespoły, ale żaden z nich nie otrzymał licencji, gdyż nie spełniał kryteriów federacji. Początkowo kandydatury miały być składane do końca maja 2015 roku, jednak FIA termin przedłużyła do 23 lipca br. Nie ujawniono nazw zespołów, które nie spełniły postawionych kryteriów i nie otrzymały licencji. Jak przyznał rzecznik FIA, obie ekipy nadal mają otwartą drogę do F1 od sezonu 2017, pod warunkiem jednak dokonania zmian w projekcie. Haas F1 Team został założony w USA przez Gene Haasa, związanego od lat z serią wyścigową NASCAR. Pod koniec 2014 roku zespół kupił siedzibę zespołu Marussia, znajdującą się w angielskim Banbury. Kupiono także licencję modelu Manor MNR1, na podstawie którego będzie budowany bolid na sezon 2016.
