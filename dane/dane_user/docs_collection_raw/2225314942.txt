Organizacja obrony praw człowieka Amnesty International określiła jako "piekło uchodźców" warunki, w jakich przebywają ci, którzy dotarli do greckiej wyspy Kos, i zażądała "natychmiastowych działań". Wystąpiła o ich podjęcie niezwłocznie po wizycie, jaką złożyli na wyspie wiceprzewodniczący Komisji Europejskiej Frans Timmermans oraz komisarz ds. migracji i spraw wewnętrznych Dimitris Awramopulos. - Uchodźcy, których poznaliśmy na Kos, uciekli od wojny i prześladowań w takich krajach, jak Syria, Afganistan i Irak. Piekielne warunki, w jakich ci ludzie zmuszeni są przebywać, oraz oficjalna obojętność wobec ich trudnej sytuacji są czymś na prawdę strasznym - powiedziała Kondylia Gogou z Amnesty International (AI), która wróciła właśnie z Kos do Brukseli. Przedstawicielka AI była w czwartek świadkiem gwałtownego ataku na uchodźców, którzy schronili się na Kos, jednej z wysp Morza Egejskiego - podaje komunikat ogłoszony przez Amnesty International. - Uchodźców zaatakowała grupa 15-20 osób z pałkami w rękach. Lżyli ich i wznosili okrzyki: "Precz do domu". Agresja była zwrócona również wobec wolontariuszy niosących pomoc uciekinierom z krajów objętych wojną i przeciwko jednemu z przedstawicieli Amnesty International - relacjonuje komunikat. Według raportu ogłoszonego w Brukseli przez AI uchodźcy oczekujący na wyspie Kos na dokument, który pozwalałby im kontynuować podróż, śpią w namiotach lub na otwartej przestrzeni, względnie w rozpadającym się hotelu "Kapitan Elias". Kilkaset osób, które co dzień oczekuje na wydanie dokumentu, stoi w palącym słońcu, wśród nich rodzice z niemowlętami na ręku, i praktycznie nie mają dostępu do wody pitnej. Od początku roku na wyspę Kos dotarło 31 000 uchodźców, a od czerwca według greckiej straży przybrzeżnej z każdym dniem przybywa ich coraz więcej.
