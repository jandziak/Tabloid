Sieć Orange na Górnym Śląsku uległa awarii. Użytkownicy nie mogą prowadzić rozmów głosowych przy wykorzystaniu technologii 2G. Firma zapewnia, że prowadzi prace naprawcze, ale nie podano, kiedy można spodziewać się usunięcia usterki. Od kilku godzin użytkownicy sieci komórkowej Orange mieszkający m.in. w Katowicach, Sosnowcu, czy Bytomiu zgłaszają liczne problemy z przerywaniem rozmów głosowych lub wręcz całkowitej blokadzie ich wykonywania. Firma świadcząca usługi telekomunikacyjne zna problem. Mamy awarię usług głosowych, świadczonych w technologii 2G na Górnym Śląsku. Przepraszamy klientów na utrudnienia. Staramy się jak najszybciej usunąć awarie i przywrócić możliwość korzystania z usług - mówi Maria Piskier z biura prasowego Orange. Użytkownicy twierdzą, że czasem uda się połączyć z inną osobą, ale rozmowa jest przerywana po około 10 sekundach. Nie ma za to żadnych problemów z wysyłaniem wiadomości SMS. Orange prosi oczywiście o cierpliwość i zapewnia, że usterka zostanie naprawiona najszybciej, jak to tylko możliwe.
