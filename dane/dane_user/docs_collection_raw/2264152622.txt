W szale przedświątecznych zakupów, kiedy szukasz odpowiednich prezentów dla najbliższych, łatwo o pomyłkę. A to nie ten rozmiar, a to kolor miał być inny, chodziło o inny zapach, nie zapamiętałaś dokładnie tytułu książki i wzięłaś nie tę, o której marzyła ciocia, a córka brata wcale nie lubi księżniczek, tylko rycerzy. I co teraz? Jak wybrnąć z kłopotliwej sytuacji? Podczas zakupów trzymaj się kilku zasad, które ułatwią potem zwrot lub wymianę nietrafionego prezentu. 1. Przede wszystkim zawsze pamiętaj o zabraniu paragonu. Ten dowód zakupu będzie ważną bronią w walce ze sprzedawcą. Bez niego nie będziesz w stanie udowodnić, że właśnie w tym sklepie kupiłaś dany produkt. I pamiętaj, że paragony drukowane na światłoczułym papierze szybko płowieją. Podobno znikaniu wszystkich ważnych informacji zawartych na małym świstku zapobiega trzymanie go w lodówce. 2. Zapytaj o możliwość zwrotu. Dzisiaj wiele zależy od dobrej woli sprzedawcy. Coraz więcej sklepów wprowadza możliwość zwrotu zakupionego towaru w ciągu nawet 30 dni. Gdzie indziej będziesz miała na to tylko tydzień. Dlatego dowiedz się wszystkiego od razu przy kasie. Niektóre sklepy zastrzegają sobie, że zwrot pieniędzy za towar, który chcemy oddać, jest możliwy jedynie na kartę podarunkową ważną tylko w danej sieci sklepów. Jeśli kupujesz bieliznę, lepiej zawczasu sprawdź dokładnie, o jaki rozmiar chodzi, ponieważ tej części garderoby nie przyjmie do zwrotu żaden sklep. 3. Dowiedz się, czy będziesz mogła wymienić towar. Niektóre sklepy dopuszczają wymianę na produkt o tej samej lub wyższej wartości. Jeśli upatrzysz sobie coś droższego na wymianę, będziesz musiała dopłacić różnicę w cenie. Upewnij się u sprzedawcy, ile masz czasu na wymianę. 4. Nie odrywaj metek! Jeśli będziesz potrzebowała zwrócić lub wymienić zakupiony produkt, powinny na nim być przytwierdzone przez sklep metki. 5. Zapoznaj się z zasadami zakupów przez internet albo telefon. Masz prawo zwrócić pełnowartościowy towar kupiony przez internet, ale najpierw musisz pamiętać o złożeniu oświadczenia o odstąpieniu od umowy, na mocy której nabyłaś produkt. Oświadczenie takie musisz wysłać do sprzedawcy w ciągu 10 dni od doręczenia towaru. Po odstąpieniu od umowy masz 14 dni na zwrot towaru w stanie nienaruszonym. Przy zakupach internetowych nie musisz podawać powodu odstąpienia od umowy. 
