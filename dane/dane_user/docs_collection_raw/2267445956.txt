Blisko 30 tys. ha lasów na terenach powojskowych rekultywowały Lasy Państwowe w ramach programu zagospodarowywania dawnych poligonów wojskowych i innych obszarów zdegradowanych. Po rekultywacji służą one gospodarce leśnej, turystyce czy ochronie gatunków. Jak poinformował w środę na konferencji prasowej w Warszawie zastępca dyrektora generalnego Lasów Państwowych Wiesław Krzewina, do połowy września 2015 r. udało się zrealizować 91 proc. przewidzianych zadań. Program zostanie zamknięty wraz z końcem roku. Krzewina przypomniał, że początkowo program obejmował 24 tys. ha lasów. Zdecydowano się jednak na powiększenie rekultywowanego obszaru. Wiceszef LP dodał, że rekultywacja m.in. ułatwiła działania przeciwpożarowe i gospodarkę leśną. Program pozwolił także na poprawę ochrony zwierząt, roślin i terenów leśnych; szczególne miejsce w programie zajęła rekultywacja wrzosowisk - ocenił. Krzewina tłumaczył, że Lasy Państwowe podjęły się przywrócenia wartości przyrodniczych zdegradowanym w wyniku działań wojskowych terenom leśnym, byłym poligonom czy tzw. mogilnikom, w których przechowywano niegdyś chemiczne środki wojskowe, szczególnie na obszarach NATURA 2000. Na realizację programu przeznaczono 130 mln zł. Działania finansowano z Programu Operacyjnego "Infrastruktura i Środowisko". W projekcie uczestniczyło 15 z 17 regionalnych dyrekcji Lasów Państwowych i 58 nadleśnictw - głównie ze środkowej i zachodniej Polski. Poddano rozbiórce ponad 500 obiektów powojskowych, usunięto także 1,5 mln sztuk przedmiotów i materiałów niebezpiecznych. Istotne jest osiągnięcie przez ten projekt celów przyrodniczych" - powiedziała PAP obecna na konferencji wiceminister środowiska Katarzyna Kępka. "Skala przedsięwzięcia jest bardzo duża (...). Objęło swoim działaniem obszar ponad 30 tys. hektarów w kraju. Zrewitalizowano podłoża gruntowe, dokonano odnowień, zalesień, przebudowy drzewostanu, prac z zakresu ochrony i reintrodukcji (ponownego wprowadzenia do naturalnego środowiska - PAP) roślin i zwierząt" - wyliczała. W ramach rekultywacji np. w Nadleśnictwie Choczewo (na Pomorzu) stare bunkry przebudowano na kryjówki dla nietoperzy, na nieczynnych poligonach w rejonie Bornego Sulinowa rozrosły się wrzosowiska, udostępniono też ścieżki w niegdyś największym w Europie poligonie wojskowym pod Świętoszowem (w Borach Dolnośląskich).
