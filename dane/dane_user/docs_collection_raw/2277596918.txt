Do zabytkowej Sztolni Królowa Luiza w Zabrzu można już wejść zarówno w centrum miasta, jak i w okolicach szybu Carnall przy ul. Wolności. Po trwających od prawie roku pracach, wydrążono ponadstumetrową pochylnię, która będzie pełniła funkcje transportowe. Jak podali przedstawiciele Muzeum Górnictwa Węglowego w Zabrzu, pochylnię, czyli korytarz biegnący pod kątem 24 stopni 38 m pod ziemię, wdrążyli pracownicy z przedsiębiorstwa Górbud Mikołów oraz bytomskiego Przedsiębiorstwa Robót Górniczych. Wlot do pochylni, zwanej technicznie diagonalą transportową, zlokalizowany jest w niecce parkingowej tuż obok łaźni łańcuszkowej. Górnicy prowadzący prace odsłonili otwór prowadzący bezpośrednio do Sztolni. Pochylnia będzie służyła przede wszystkim do transportu materiałów budowlanych, maszyn i urządzeń niezbędnych do prowadzenia robót związanych z zabezpieczeniem i utrzymaniem Sztolni. W przyszłości, po udostępnieniu Sztolni zwiedzającym, diagonala ma być zagospodarowana również na wyjście ewakuacyjne na powierzchnię. Całkowita długość pochylni to 115,6 metrów. Schodzi ona na głębokość 38 metrów aż do głównego przekopu Sztolni. Prace górnicze wykonywano zarówno ręcznie, jak i przy użyciu materiałów wybuchowych. Diagonalę drążono głównie w litej skale – piaskowcu. Pochylnia zostanie wyposażona w schody oraz podwieszaną kolejkę spalinową, która ułatwi transport materiałów pod ziemię. Do tej pory zejście na poziom 38 m było możliwe jedynie za pomocą przedziału drabinowego, zainstalowanego w szybie Carnall. Przebicie diagonali transportowej to kolejny ważny etap na drodze do powstania podziemnej trasy turystycznej w Sztolni Królowa Luiza. Obecnie trwają prace, prowadzone zarówno pod ziemią, jak i na powierzchni – przy wyjściu ze Sztolni w rejonie ul. Sienkiewicza powstają Park 12C oraz Park Techniki Wojskowej, a więc dwa naziemne obiekty o charakterystyce edukacyjno-rozrywkowej. Na przełomie września i października planowane jest otwarcie łaźni łańcuszkowej – zabytkowego budynku po kopalni Królowa Luiza. Znajdzie się tam punkt obsługi turystów oraz punkty gastronomiczne oraz pełniące funkcje kulturalne i rozrywkowe. Kompleks Królowa Luiza składa się z zabytkowej części naziemnej, która obejmuje budynki pokopalniane oraz podziemne wyrobiska. Tzw. Główna Kluczowa Sztolnia Dziedziczna to zbudowany w latach 1799-1863 chodnik ciągnący się kilkadziesiąt metrów pod ziemią przez 14 km - od Zabrza do Chorzowa. Odwadniano nim kopalnie i spławiano łodzie z węglem do wylotu, który mieścił się w dzisiejszym centrum Zabrza oraz dalej, naziemnym już kanałem, do Gliwic. Ujście sztolni zamurowano w 1951 r. (km)
