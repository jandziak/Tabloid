Rząd znowu w rozjazdach. Premier Ewa Kopacz i ministrowie jadą do Małopolski, gdzie jutro odbędzie się wyjazdowe posiedzenie Rady Ministrów. Na konferencji na warszawskim Dworcu Centralnym Ewa Kopacz zapowiedziała, że dzisiejszy dzień upłynie ministrom przede wszystkim na spotkaniach z miejscowymi władzami oraz z obywatelami w różnych częściach Małopolski. A premier Ewa Kopacz ma dziś odwiedzić między innymi muzeum Auschwitz-Birkenau, hutę im. T. Sendzimira, a także spotkać się z Barbarą i Jerzym Stuhrami, ambasadorami Centrum Psychoonkologii Unicorn. Premier Kopacz udaje się do Krakowa koleją; poszczególni ministrowie mają zaplanowane własne programy wizyty. - We wtorek jak zwykle będziemy mieli posiedzenie rządu, (tym razem) w Krakowie; w poniedziałek, tak jak poprzednim razem, będziemy wszyscy, całą Radą Ministrów odbywać spotkania, zwykle to jest od sześćdziesięciu do stu spotkań ministrów i wiceministrów w terenie, to nie będzie dotyczyć tylko i wyłącznie Krakowa, poniedziałek jest bardzo pracowity - mówiła sama premier. Poinformowała, że w poniedziałek wieczorem każdy z ministrów i wiceministrów zda jej krótką relację ze swoich spotkań. Cezary Tomczyk powiedział, że każde wyjazdowe posiedzenie Rady Ministrów organizowane jest po to, żeby na miejscu rozmawiać o problemach ważnych dla poszczególnych regionów. Jak dodał, "podczas spotkań ministrów i wiceministrów często udaje się załatwiać konkretne rzeczy". Jak poinformowało CIR, w poniedziałek przed południem premier złoży wizytę w Miejscu Pamięci i Muzeum Auschwitz-Birkenau. W Oświęcimiu planowany jest też briefing Kopacz. Po południu szefowa rządu odwiedzi hutę im. T. Sendzimira w Krakowie, gdzie spotka się z zarządem spółki. Także w Krakowie zapowiadany jest briefing. Wczesnym wieczorem Kopacz spotka się z Barbarą i Jerzym Stuhrami – Ambasadorami Centrum Psychoonkologii Unicorn. Także niektóre resorty przedstawiły już plany pobytów swoich szefów w Małopolsce. Wicepremier, minister obrony narodowej Tomasz Siemoniak będzie gościł m.in. w Zakładach Mechanicznych Tarnów, które wchodzą w skład Polskiej Grupy Zbrojeniowej (PGZ). Fabryka specjalizuje się w produkcji karabinów maszynowych, karabinów wyborowych, zestawów przeciwlotniczych i granatników. Podczas wizyty poruszone zostaną tematy związane z rolą tarnowskiej spółki w realizacji przeciwlotniczego sytemu rakietowo-artyleryjskiego PSRA Pilica, jej udziałem w Planie Modernizacji Technicznej Sił Zbrojnych oraz dobiegającej końca rozbudowy Centrum Badawczo-Rozwojowego ZMT. Wicepremier, minister gospodarki Janusz Piechociński spotka się w Krakowie z zarządem Arcellor Mittal Poland. Na początku lipca koncern hutniczy poinformował o wznowieniu przygotowań do remontu wielkiego pieca w krakowskiej hucie. Koncern zainwestuje w krakowskim oddziale w sumie ponad 500 mln zł. Wartość inwestycji w części surowcowej - obejmującej remont wielkiego pieca i modernizację konwertora tlenowego nr 3 w stalowni - szacowana jest na prawie 200 mln zł. Szef resortu gospodarki odwiedzi też krakowską siedzibę KIC InnoEnergy, europejskiego projektu wspierającego rozwój innowacji w obszarze energetyki, a także Zakłady Górniczo-Hutnicze Bolesław w Bukownie i Fabrykę Maszyn i Urządzeń OMAG w Brzezince. Minister Finansów Mateusz Szczurek podczas spotkania z przedsiębiorcami w Urzędzie Skarbowym w Tarnowie zaprezentuje udogodnienia dla podatników, które zostaną wprowadzone od 1 września tego roku. Utworzone zostaną Centra Obsługi, w których podatnicy będą mogli załatwić wiele spraw związanych z podatkami, cłami oraz składkami na ubezpieczenia społeczne i zdrowotne. Pilotażowo zaczną też działać Asystenci Podatnika, którzy pomogą początkującym przedsiębiorcom w uzyskaniu wiedzy podatkowej. Minister odwiedzi Urzędy Skarbowe w Małopolsce, w których będą działać takie centra w: Tarnowie, Nowym Targu i Bochni. Szef polskiej dyplomacji Grzegorz Schetyna w Nowym Targu spotka się z przedstawicielami władz Euroregionu– TATRY, z którymi będzie rozmawiał o projektach transgranicznych. Na poniedziałek na godz. 14 zaplanowano konferencję prasową ministra spraw zagranicznych w Nowym Targu. Minister odwiedzi również Kraków, gdzie spotka się m.in. z marszałkiem województwa małopolskiego Markiem Sową oraz Komisją ds. łączności z Polakami za granicą Sejmiku Województwa Małopolskiego. Ma to być okazja do podsumowania i prezentacji działań MSZ w zakresie dyplomacji samorządowej i wsparcia działań resortu na rzecz Polonii. Schetyna odwiedzi również siedzibę firmy CISCO, której krakowskie centrum zostało uruchomione przy wsparciu MSZ. Minister administracji i cyfryzacji Andrzej Halicki i minister spraw wewnętrznych Teresa Piotrowska wezmą udział w Krakowie w uroczystym podpisaniu listów intencyjnych dotyczących deklaracji współpracy z Górskim Ochotniczym Pogotowiem Ratunkowym oraz Tatrzańskim Ochotniczym Pogotowiem Ratunkowym w zakresie Regionalnego Systemu Ostrzegania. RSO to usługa powiadamiania obywateli o lokalnych zagrożeniach. Informacje tworzone są przez wojewódzkie centra zarządzania kryzysowego. Pojawiają się najpierw na stronach internetowych urzędów wojewódzkich, następnie w telewizji i aplikacjach mobilnych, a w sytuacjach wyjątkowych - obywatele informowani są przez sms-y. Minister Halicki zapozna się też z aktualnym stanem projektu "Małopolska Sieć Szerokopasmowa", powołanego przez samorząd województwa do budowy infrastruktury internetowej na obszarach zagrożonych wykluczeniem cyfrowym. Minister pracy i polityki społecznej Władysław Kosiniak-Kamysz będzie mówił w Tarnowie o działaniach podejmowanych w Małopolsce na rzecz rozwoju regionalnego rynku pracy, wsparcia podmiotów publicznych i komercyjnych, jak i osób indywidualnych. Jak podaje resort, od 2010 r. przybyło w regionie 235 tys. miejsc pracy. Obecnie pracę ma ponad 1,3 mln mieszkańców województwa. Na koniec czerwca w Małopolsce stopa bezrobocia wyniosła 8,8 proc. Na koniec 2014 roku w Małopolsce było zarejestrowanych prawie 357 tys. firm. W poniedziałek minister rolnictwa Marek Sawicki po południu złoży wizytę w zakładzie produkcyjnym (drób) KONSPOL w Nowym Sączu oraz w firmie Huzar, która jest czołowym producent miodu. Na 16.20 zaplanowano briefing prasowy Ministra w Sadowniczym Zakładzie Doświadczalnym Instytutu Ogrodnictwa w Brzeznej (Brzezna 1) koło Nowego Sącza oraz spotkanie z sadownikami. Minister kultury i dziedzictwa narodowego Małgorzata Omilanowska będzie przebywać na Podhalu, gdzie spotka się z ludźmi kultury i odwiedzi instytucje kulturalne. Będzie m.in. w zakopiańskim Muzeum Karola Szymanowskiego w willi "Atma", oddziale Muzeum Narodowego w Krakowie. W 2013 zakończono gruntowny remont willi, przeprowadzony w ramach projektu "Muzyka pod Tatrami", który wpisuje się w Program Współpracy Transgranicznej Rzeczpospolita Polska – Republika Słowacka 2007-2013. Minister odwiedzi też Teatr im. St. I. Witkiewicza w Zakopanem, który został zmodernizowany ze środków unijnych. Minister nauki i szkolnictwa Lena Kolarska–Bobińska podczas spotkania w Paderevianum II, jednym z najnowszych budynków Uniwersytetu Jagiellońskiego zapowie nowy program wspierający nauczanie filozofii w szkołach. Będzie też przekonywać, że humanistyka i humaniści mają się dobrze. Następnie szefowa resortu nauki odwiedzi krakowski Ogród Doświadczeń, gdzie dzieci i młodzież mogą poznawać otaczające nas zjawiska fizyczne. Minister sportu i turystyki Adam Korol ma podpisać z prezydentem Krakowa Jackiem Majchrowskim umowę w sprawie finansowania budowy Hali 100-lecia KS Cracovia wraz z Centrum Sportu Osób Niepełnosprawnych. Obiekt powstanie w centrum miasta przy al. Focha. Jego główną część zajmuje sala gier o wymiarach 44x26 m, pozwalająca na rozgrywanie meczów większości dyscyplin halowych. Cały budynek będzie w pełni przystosowany do potrzeb osób niepełnosprawnych. Z udziałem Pawła Olszewskiego, sekretarza stanu w Ministerstwie Infrastruktury i Rozwoju, ma zostać podpisana w Krakowie umowa dotycząca przebudowy skrzyżowania zakopianki z drogą wojewódzką w Poroninie, która usprawni ruch na tej trasie. Projekt obejmuje przebudowę 590-metrowego odcinka zakopianki oraz budowę dwupoziomowego skrzyżowania drogi krajowej z drogą wojewódzką w kierunku Bukowiny Tatrzańskiej i linią kolejową. Na pobliskim skrzyżowaniu zakopianki z drogą lokalną w kierunku Zębu ma powstać rondo i nowa przeprawa przez Biały Dunajec. Urszula Augustyn będzie reprezentowała MEN na wyjazdowym posiedzeniu rządu w Krakowie. Wizytę w Małopolsce rozpocznie w poniedziałek. Wiceminister edukacji, Pełnomocnik Rządu ds. Bezpieczeństwa w szkołach spotka się m.in. wiceprezydentem Krakowa, z dyrektorami wydziałów edukacji, a także z dziećmi – uczestnikami kolonii, półkolonii. W spotkaniach przewidziany jest udział mediów. W programie wtorkowego posiedzenia Rady Ministrów znalazł się rządowy program współpracy z Polonią i Polakami za granicą w latach 2015–2020. Ministrowie zajmą się ponadto projektem nowelizacji ustawy o planowaniu i zagospodarowaniu przestrzennym. Ma on umożliwić gminom efektywne gospodarowanie przestrzenią, m.in. "przekierowanie" inwestycji budowlanych na tereny już przygotowane do zabudowy i wyposażone w niezbędną infrastrukturę. Zajmie się też uchwałą w sprawie przyjęcia "Programu Rozwoju Turystyki do 2020 roku". Dotąd rząd Ewy Kopacz odbył wyjazdowe posiedzenia w Katowicach, Łodzi i Wrocławiu. (RC)
