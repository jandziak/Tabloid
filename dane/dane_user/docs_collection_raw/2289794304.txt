Konieczność wzmocnienia konstrukcji dachu, nowa maszynownia, bandy dla short tracku, remont szatni – to m.in. dodatkowe inwestycje, które zostaną lub zostały już wykonane na lodowisku Toropol w Opolu. Koszt remontu wzrósł jednak z 3,6 mln zł do ok. 7 mln zł. Remont opolskiego lodowiska Toropol rozpoczął się pod koniec marca. W pierwszych dniach września lodowisko przekazano do użytku klubom sportowym, m.in. ekstraklasowemu klubowi hokejowemu Orlik Opole i short trackistom, ale ostatnie prace remontowe potrwają jeszcze kilka tygodni. O efektach tych prac i dodatkowych inwestycjach w Toropolu władze Opola i Miejskiego Ośrodka Sportu i Rekreacji (MOSiR) mówiły na poniedziałkowej konferencji prasowej. Pierwotnie miasto założyło, że na remont Toropolu przeznaczy 4,6 mln zł. Po przetargu kwota ta spadła do 3,6 mln zł. W ramach tej inwestycji wykonano m.in. wymianę pokrycia dachowego, okien, prace związane z zabezpieczeniem przeciwpożarowym obiektu, prace wykończeniowe wewnątrz i na zewnątrz obiektu czy demontaż oświetlenia podstawowego hali i wykonanie nowego oświetlenia. M.in. dzięki oszczędnościom poprzetargowym - już w trakcie remontu - władze Opola zdecydowały, że Toropol powinien mieć też nową maszynownię, co pozwoli uniknąć częstych awarii i wydłuży sezon. Maszynownia okazała się wydatkiem rzędu 1,6 mln zł, z czego ponad pół mln zł pokryć ma dotacja z ministerstwa sportu. Dodatkowo miasto musiało wyłożyć 440 tys. zł na wzmocnienie konstrukcji dachu, bo w trakcie prac okazało się, że jest taka konieczność. Kolejne ok. 1,5 mln zł mają kosztować m.in. remonty szatni, bandy dla short trackistów czy termomodernizacja ścian lodowiska. - Mamy już nowe poszycie dachu, które ma zupełnie nowe, lepsze parametry przenikalności ciepła; mamy też nową stolarkę okienną, która również korzystnie wpływa na koszty utrzymania obiektu. Do pełni szczęścia potrzeba nam właśnie termomodernizacji ścian – wyjaśnił dyrektor MOSiR Przemysław Zych. W ramach prac końcowych ma się też odbyć malowanie wnętrza lodowiska, wymiana kasetonów czy zakup i montaż nowego nagłośnienia. - Poprzednie pozostawiało sporo do życzenia – skwitował Zych. Wyliczył, że w związku z dodatkowymi inwestycjami remont lodowiska ma kosztować w sumie ok. 7 mln zł. Ale – jak zaznaczył – miasto liczy, że co najmniej 33 proc. tej kwoty uda się pokryć z dotacji ministerstwa sportu na tego typu inwestycje. Zaznaczył, że miasto zdecydowało się przeprowadzić dodatkowe prace, tak by obiekt wyremontować kompleksowo. - W zasadzie zamiast jednej inwestycji, planowanej na początku, przeprowadziliśmy trzy etapy kompleksowych prac - dodał Zych. - Bez koniecznej dla rozgrywania zawodów infrastruktury Toropol byłby obiektem niepełnym – podkreślał też na konferencji wiceprezydent Opola Janusz Kowalski. Prezes hokejowego Orlika Opole Dariusz Sułek mówił z kolei, że Toropol "domagał się remontu" od kilku czy nawet kilkunastu lat. - Bardzo nas cieszy, że ten remont udało się zrealizować. Byłem chyba na wszystkich lodowiskach w Polsce i naprawdę nie mamy się teraz czego wstydzić – zapewnił Sułek. Trenująca opolskich short trackistów Anna Łukanowa–Jakubowska dodała, że szczególnie cieszy ją nowy dach Toropolu. - Nasza dyscyplina wymaga czystego lodu. W poprzednim sezonie bywało, że na lodzie leżały liście i szybkie jeżdżenie było praktycznie niemożliwe – opowiadała na konferencji. Jak dodała, wyremontowany już niemal obiekt cieszy ją także dlatego, że opiekuję się ona kadrą narodową short tracku. - To dla mnie jest bardzo ważne, by kadra jak najczęściej przebywała na opolskim lodowisku – zaznaczyła. Opolskie sztuczne lodowisko Toropol funkcjonuje od 1961 r. Jak podano na stronie opolskiego MOSiR w latach 70. obiekt przeszedł gruntowną modernizację. Podczas tzw. powodzi tysiąclecia w 1997 r. lodowisko zostało całkowicie zalane. Dzięki remontowi udało się je uruchomić w styczniu 1998 r. Toropol jest miejscem treningów i rozgrywania meczy sekcji hokeja na lodzie, short-tracku oraz jazdy figurowej na lodzie. W okresie wiosennym trenuje w nim sekcja wrotkarska. Lodowisko jest też udostępniane mieszkańcom miasta i regionu. (bs)
