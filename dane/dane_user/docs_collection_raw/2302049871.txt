W sobotę rano policjanci z Krapkowic otrzymali informację o włamaniu do jednego z miejscowych salonów gier. Godzinę później zatrzymali 34-letniego pijanego mężczyznę, przy którym oprócz skradzionych pieniędzy znaleźli również narkotyki. Funkcjonariusze zajmujący się sprawą szybko ustalili rysopis podejrzanego oraz pozostałe szczegóły. Już po godzinie zatrzymali 34-letniego mężczyznę w Zdzieszowicach. Policjanci w trakcie przeszukania mężczyzny znaleźli i zabezpieczyli u niego skradzione pieniądze oraz narkotyki. Ponadto okazało się, że ma on blisko pół promila alkoholu w organizmie i nie ma prawa jazdy. Po wytrzeźwieniu mieszkaniec Zdzieszowic usłyszał zarzut kradzieży z włamaniem oraz posiadania narkotyków, do wszystkiego się przyznał. Mężczyzna odpowie również przed sądem, za jazdę pod wpływem alkoholu i bez prawa jazdy. 34-latkowi grozi nawet do 10 lat pozbawienia wolności. (km)
