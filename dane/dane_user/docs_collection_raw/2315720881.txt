Od kilku dni toczy się wojna o to, czy Polska powinna przyjąć uchodźców z Syrii oraz Afganistanu czy nie. Moim zdaniem problem jest zupełnie inny. Unijna wierchuszka nie wie, że powinna się martwić nie tyle tym, czy mamy ich przyjąć, ale jak zrobić tak, żeby od nas od razu nie wyemigrowali. Potrzebne będą bez wątpienia kroki nadzwyczajne. Inaczej młodych, zdrowych mężczyzn z całą pewnością nie uda się zatrzymać w kraju. Dowodzi tego kilka ostatnich lat, gdy większość z nich przedłożyła chleb brytyjski ponad polski, choć brytyjskiego jeść się nie da. Pierwsze oznaki czekającego nas kryzysu już się pojawiły. Oto w Śremie jedna z parafii przyjęła niedawno i ugościła rodzinę z Syrii. Załatwiono mieszkanie. Zorganizowano pracę. Rodzina okazała się – jak twierdzą w parafii – niewdzięczna albo – jak twierdzę ja – mądra i pewnego dnia po prostu spakowała się i wyjechała „do Rajchu” do pracy. Trudno ją winić. To nie pierwsza rodzina, która opuszcza Polskę i jedzie do Niemiec "za chlebem". Pytanie jest więc takie, jak zatrzymać w Polsce uchodźców, skoro w Polsce nie da się zatrzymać nawet Polaków?
