Właśnie poznaliśmy cenę Apple TV - specjalnego "pudełka" od Apple, umożliwiającego m.in. streamowanie filmów i muzyki bezpośrednio na telewizor. Jak donoszą amerykańskie media, nowa wersja urządzenia zostanie wyposażona w "potężny układ graficzny". Mamy nowego gracza na rynku konsol? Do niezwykle ciekawych informacji dotarli dziennikarze New York Times'a. Jeden z pracowników Apple, chcący zachować anonimowość, zdradził, że odświeżone urządzenie Apple TV zostanie wyposażone w "niezwykle wydajny układ, mogący wyświetlać zaawansowaną grafikę". Jakby tego było mało, w pudełku z Apple TV znajdzie się pilot w kształcie pada, a nowa wersja oprogramowania umożliwi bezpośredni dostęp do App Store'a. Konstrukcja wspomnianego kontrolera zostanie wzbogacona o specjalny sensor ruchu, znany choćby z iPhone'a. Jak twierdzi informator, umożliwia on zaawansowaną symulację ruchów, pozwalając np. kierować pojazdami. Cena urządzenia ma wzrosnąć do 150 dolarów (obecnie wynosi 70 dolarów). Biorąc pod uwagę swoich potencjalnych przeciwników z Sony i Microsoftu, około 550 złotych wygląda niezwykle obiecująco. Apple już dawno zapowiedziało zorganizowanie konferencji prasowej - ta odbędzie się już dzisiaj, w środę 9 września. Więcej informacji o Apple TV już wkrótce.
