Henryk Z. to prawdziwy potwór. Wielokrotnie gwałcił i mordował bezbronne dzieci. Został za to skazany na 25 lat więzienia. Karę odbył i wyszedł na wolność. Na szczęście został objęty tzw. ustawą o bestiach i jest izolowany w zamkniętym ośrodku w Gostyninie. Jego pełnomocnik twierdzi jednak, że przetrzymywanie tam jego klienta jest bezprawne – podaje „Dziennik Bałtycki”. Skarga w tej sprawie została skierowana do Sądu Najwyższego. Ten ma ocenić, czy stosowanie przepisów ustawy o bestiach nie narusza zasady mówiącej o tym, że prawo nie działa wstecz. Sędziowie muszą także stwierdzić, czy za jedno przestępstwo można zostać ukaranym dwa razy. Możliwe, że Sąd Najwyższy zwróci się o opinię do Trybunału Konstytucyjnego.Teoretycznie istnieje możliwość, że Henryk Z. wyjdzie na wolność. Gdyby tak się stało, inni mordercy, gwałciciele i zbrodniarze, którzy także są objęci ustawą o bestiach, także złożą podobne wnioski. Lepiej, by tak się nie stało. Większość z nich, np. Mariusz Trynkiewicz, wciąż stanowi ogromne zagrożenie dla społeczeństwa. 
