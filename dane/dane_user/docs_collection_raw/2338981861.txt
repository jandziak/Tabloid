Od poniedziałku upały dają się we znaki wszystkim. W sobotę i niedzielę ma być jeszcze cieplej. Temperatura może wzrosnąć nawet do 40 stopni Celsjusza. Wiele osób w ten weekend będzie wyjeżdżać na urlop lub z niego wracać. Co zrobić, żeby podróż nie była koszmarem? Może warto wyjechać w nocy? O radach dla kierowców wyjeżdżających na długo wyczekiwany urlop pisałem już kilka dni wcześniej (http://wiadomosci.onet.pl/kraj/koszmarna-podroz-w-upale-na-upragnione-wakacje/5typmw). Jednak przy takim upale może warto dodatkowo zweryfikować porę wyjazdu. Jeśli nawet będziemy odpoczywać w trakcie podróży co godzinę w zacienionym miejscu, nie zjemy tłustych potraw przed jej rozpoczęciem, będziemy pić wodę, włączymy klimatyzację, jazda mimo wszystko może być dla wielu swoistą gehenną. Przy 40°C na zewnątrz, włączona na maksymalne chłodzenie klimatyzacja, mało komu pomaga. Przekonałem się o tym, jeżdżąc w piątek autem tylko po Warszawie. A co zrobić jeśli musimy pokonać 500 kilometrów i to niekiedy część trasy w korku? Jest na to wyjście. Jazda nocą. Rozważmy za i przeciw tego rozwiązania. Pierwsza podstawowa zaleta to jazda przy około 20°C, czyli bez upału i co ważne bez męczącego kierowców słońca. Do celu dotrzemy zapewne też dużo szybciej i to bez korków. W ciągu dnia musimy liczyć się z korkami, szczególnie na drogach dojazdowych do nadmorskich i górskich kurortów. Dodatkowo, jeśli na przykład dojdzie do stłuczki, czy wypadku, jesteśmy skazani na "grzanie się" w swoistym "piekarniku". Czyli nocą jest szybciej i chłodniej. Przejdźmy teraz do minusów nocnej podróży. Na pewno jedzie się dużo gorzej po ciemku. Niektórzy kierowcy nienawidzą jeździć nocą poza obszarem zabudowanym. I czasami nie ma się im co dziwić. Trzeba być o wiele bardziej skoncentrowanym. Musimy być przygotowani, że nagle na poboczu pojawi się pieszy czy rowerzysta bez obowiązkowych elementów odblaskowych. W nocy trudniej znaleźć otwarty bar czy zajazd. Możemy liczyć jedynie na sieciowe restauracje fast food i stacje benzynowe. Nocą jest też mniej bezpiecznie. Odradzam zatrzymywania się na pustych i ciemnych leśnych parkingach. Lepiej wybrać dobrze oświetlone stacje paliw i duże parkingi, na których zatrzymują się kierowcy ciężarówek. Tylko, że tych w nocy będzie mniej na parkingach, a więcej w trasie. Wynika to z faktu, że w weekendy w ciągu dnia są ograniczenia w ruchu pojazdów ciężarowych o dopuszczalnej masie całkowitej przekraczającej 12 ton. I tak nie mogą one jeździć w wakacyjne piątki od godziny 18.00 do 22.00, w soboty od 8.00 do 14.00 i niedziele od 8.00 do 22.00. Zatem wielu kierowców ciężarówek ruszy z parkingów dopiero po godzinie 22. W związku z tym na niektórych trasach, przykładowo na drodze krajowej numer 8, możemy spodziewać się wielu tirów. Czy lepiej podróżować w upalny dzień, czy w chłodniejszą noc? Czekam na Państwa opinie. 24 godziny non stop za kółkiem: http://eurosport.onet.pl/motorowe/wygrala-dakar-teraz-bedzie-scigala-sie-w-polsce/8ek1j5
