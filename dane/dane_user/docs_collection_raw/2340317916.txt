Gracze nie mogą się już doczekać na pierwsze zestawy rzeczywistości wirtualnej. Jednym z nich jest urządzenie o nazwie Vive budowane we współpracy firm HTC oraz Valve, na które jednak konsumenci będą musieli nieco poczekać. Rynkowa premiera tego sprzętu odbędzie wprawdzie jeszcze w tym roku, lecz urządzenie dostępne będzie początkowo w bardzo ograniczonej ilości. Już wkrótce na dobre rozgorzeje batalia o klienta w sektorze zestawów VR. Producenci chcą więc jak najszybciej wypuścić swe produkty, by wyprzedzić konkurencję i umocnić swą pozycję, zanim rywale zaproponują własne urządzenia. Jednym z zestawów, który pojawi się na rynku najszybciej, może być HTC Vive, tworzony wspólnie z firmą Valve, imperium growym Gabe'a Newella. Początkowo planowano zestaw wprowadzić do sprzedaży dopiero wiosną przyszłego roku, jednak firma zmieniła zdanie i zapowiedziała, że niewielka ilość zestawów trafi na rynek jeszcze w 2015. Niestety na większe dostawy trzeba będzie poczekać do pierwszego kwartału 2016 roku. Valve nie ujawnia jednak, jak dużo będzie tych urządzeń, ale można założyć, że i tak nie dostaną ich zwykli konsumenci, a raczej partnerzy firmy. Dodam, że w tym samym kwartale do sprzedaży trafią również konkurencyjne urządzenia, takie jak Project Morpheus od Sony oraz Oculus Rift, produkowany przez firmę należącą obecnie do Facebooka. HTC Vive może mieć jednak przewagę nad rywalami, gdyż Valve już zapowiedziało, że powstaje co najmniej 80 gier, które będą korzystać z tego sprzętu.
