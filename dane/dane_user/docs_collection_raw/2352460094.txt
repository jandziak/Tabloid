Górna Adyga na północy Włoch udzieli pomocy Bawarii, która zmaga się z napływem imigrantów. Dzięki szybko zawartemu porozumieniu, w rejonie Bolzano tymczasowe schronienie znajdzie kilkuset uchodźców przybywających do Niemiec z Bałkanów. Włochy i Niemcy nie tylko występują razem na forum europejskim z inicjatywami i apelami do partnerów z UE o solidarność i udział w rozwiązaniu kryzysu imigracyjnego, ale pomagają sobie również na szczeblu lokalnym. Przykładem tego jest wsparcie, jakiego strona włoska udzieliła Niemcom. Bawaria poprosiła niemieckojęzyczną prowincję Bolzano o przejściową pomoc logistyczną w związku z napływem imigrantów i uchodźców. Szef władz włoskiej prowincji Arno Kompatscher otrzymał od rządu w Rzymie zgodę na przyjęcie grupy imigrantów, którzy dotarli na terytorium UE z Bałkanów. W wydanej nocie władze Bolzano wyjaśniły, że w Bawarii notowany jest w tych dniach rekordowy napływ uchodźców. To zaś, podkreślono, powoduje sytuację nie do opanowania. Strona niemiecka szuka, także w poszczególnych krajach związkowych, miejsc i ośrodków dla lawinowo rosnącej liczby przybyszów. Zwróciła się też do strony włoskiej, która także zmaga się z gigantycznym kryzysem imigracyjnym i udziela pomocy dziesiątkom tysięcy ludzi przypływających z Libii. Władze Bolzano podkreśliły, że postanowiły pomóc w geście „odpowiedzialności i solidarności”. W rejonie tego miasta tymczasowe schronienie znajdzie od 300 do 400 uchodźców, którzy chcą na stałe zostać w Niemczech. Umieszczeni zostaną w salach gimnastycznych i innych obiektach. Nad logistyką tej operacji czuwać będzie włoska Obrona Cywilna wraz z lokalnymi organizacjami i wolontariuszami, a całość tych działań sfinansuje państwo włoskie. Przewiduje się, że w tym roku do Niemiec przybędzie z zamiarem starania się o azyl ponad 800 tys. osób. Do Włoch od początku tego roku dotarło ponad 110 tysięcy imigrantów. (do)
