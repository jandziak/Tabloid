Rzeczniczka KKW Zjednoczona Lewica SLD+TR+PPS+Zieloni Anna Kubica będzie jedynką listy ZL w woj. opolskim. Kolejne miejsca na liście będą mieć poseł Sojuszu Tomasz Garbowski oraz szef opolskich struktur SLD Piotr Woźniak. Na poniedziałkowej konferencji prasowej Woźniak poinformował, że lista kandydatów Zjednoczonej Lewicy do Sejmu z Opolszczyzny została zgłoszona tego dnia do opolskiej delegatury Krajowego Biura Wyborczego (KBW). We wtorek mają być znane nazwiska kandydatów lewicy na senatorów z opolskiego. Woźniak podkreślił, że pod listą kandydatów zebrano ponad 11,1 tys. podpisów poparcia, co jego zdaniem świadczy o "sile struktur" Zjednoczonej Lewicy w regionie i jest dobrym prognostykiem przed wyborami parlamentarnymi. Jedynką" opolskiej listy lewicy jest liderka Twojego Ruchu z Wrocławia, rzeczniczka KKW Zjednoczona Lewica SLD+TR+PPS+Zieloni Anna Kubica. Jak wyjaśniał Woźniak – to wynik centralnych uzgodnień koalicyjnych. Kwestią sporną na Opolszczyźnie była pozycja na liście szefa opolskich struktur Sojuszu. Władze wojewódzkie SLD rekomendowały go na pozycję nr dwa, ale – jak powiedział Woźniak - decyzją przewodniczącego partii Leszka Millera przypadła ona posłowi Sojuszu z Opolskiego, Tomaszowi Garbowskiemu. Woźniak nie chciał komentować tej kwestii na konferencji. - Przyjdzie być może pora, by się do tego odnieść. Pozycja lidera partii w regionie ma to do siebie, że nie powinien się on obawiać startu z żadnej pozycji i tak właśnie jest. Pozycja numer trzy jest także ciekawa, resztę ocenią wyborcy – podkreślił. Numerem cztery na liście ZL w woj. opolskim jest szef Twojego Ruchu w regionie Jarosław Pilc, a piątką sekretarz rady wojewódzkiej SLD Paweł Kampa. Ponadto na liście znaleźli się też m.in. b. prezydent Kędzierzyna-Koźla (opolskie) Wiesław Fąfara, były radny sejmiku opolskiego z SLD Andrzej Mazur, a zamyka ją b. radny sejmiku Sojuszu oraz b. poseł tej partii Andrzej Namysło. Woźniak podał PAP, że w sumie na koalicyjnej liście Zjednoczonej Lewicy w opolskim jest 15 członków SLD, kilku sympatyków tej partii, czterech przedstawicieli TR i jeden Zielonych. Są wśród nich samorządowcy, nauczyciele akademiccy, obecni i byli posłowie oraz spora grupa osób młodych. - Ta lista to wynik negocjacji koalicyjnych, ciężkiej pracy i trudnych rozmów, ale pokazuje, że po wielu latach lewica przychodzi po rozum do głowy i chce się zjednoczyć – zaznaczył. Jak dodał, kandydaci i przyszli parlamentarzyści "chcą reprezentować najuboższych". Zapowiedział, że założenia programowe będą prezentowane w trakcie kampanii w najbliższych tygodniach, a wśród podstawowych punktów programu "najbliższych sercu każdego przedstawiciela lewicy i ludzi, którzy myślą lewicowo" wymienił bezpieczeństwo, zdrowie, oświatę i rynek pracy. - To cztery fundamentalne elementy, z którymi będziemy chcieli iść do naszych wyborców - mówił Woźniak. Kubica zapewniła, że opolska lista Zjednoczonej Lewicy to "silna drużyna", jak dodała, wierzy, iż ma ona szansę zdobyć na Opolszczyźnie dwa mandaty w Sejmie. Dyrektor opolskiej delegatury Krajowego Biura Wyborczego Rafał Tkacz powiedział, że do południa w poniedziałek zarejestrowano cztery komitety: mniejszości niemieckiej, Partii Razem, PSL i Kukiz'15. Zgłosiły się też dwa kolejne - prócz Zjednoczonej Lewicy także partii KORWiN. Wybory parlamentarne odbędą się 25 października. Na czteroletnią kadencję wybranych w nich zostanie 460 posłów i 100 senatorów. Obecnie SLD ma dwóch posłów z Opolszczyzny: Garbowskiego i Adama Kępińskiego, który do Sejmu dostał się w list Ruchu Palikota. W 2013 roku opuścił jednak to ugrupowanie i wrócił do SLD, w którym działał wcześniej. W październikowych wyborach parlamentarnych Kępiński zapowiedział start do Senatu z własnego komitetu wyborczego.
