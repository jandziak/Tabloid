Norweska telewizja NRK specjalizująca się w programach typu "slow TV" ("niespieszna telewizja") przymierza się do kolejnego: relacji w czasie rzeczywistym z migracji reniferów. Wędrówki zwierząt z terenów górskich na wybrzeże NRK chce pokazywać przez tydzień. Za norweskimi mediami powiadomił o tym portal BBC News. Przez kilka tygodni renifery wędrują z terenów górskich ku pastwiskom na wybrzeżu. - Wszystko odbywa się bardzo wolno i przenosi cię z powrotem do natury" - mówi producent Thomas Hellum. Przypomina, że migracja reniferów jest "unikalnym i ważnym" aspektem życia Lapończyków, rdzennych mieszkańców Norwegii i hodowców tych zwierząt. Jednak relacja nie będzie łatwym przedsięwzięciem, ponieważ migracja zwierząt co rok odbywa się w różnych okresach zależnie od pogody. Ponadto NRK musi sprawdzić, czy sygnał satelitarny będzie wystarczająco silny, by umożliwić nadawanie z dalekiej północy kraju na pozostałe obszary. Próbna emisja planowana jest wiosną 2016 roku, a jeśli pomysł okaże się wykonalny, transmisja na żywo nastąpi w 2017 roku. Trwać będzie tylko tydzień, ponieważ - jak przyznał Hellum - dłuższa relacja "byłaby zbyt wolna, nawet dla niespiesznej telewizji". Producent określa planowany program jako "hardcorową slow TV". Wśród programów NRK w minionych latach znalazła się m.in. podróż koleją z Bergen do Oslo, w trakcie której pociąg przejeżdżał przez 182 tunele. W 2013 roku w programie poświęconym drewnu kominkowemu pojawiła się kilkugodzinna transmisja z palenia się bierwion w kominku. Inny program NRK - "12 godzin robienia non-stop na drutach" był relacją z próby pobicia rekordu w dzierganiu swetra. Zaś w zeszłym roku przez 60 godzin NRK transmitowała występy w różnych kościołach Norwegii łącznie 200 chórów wykonujących psalmy. (km)
