Największym negatywnym zaskoczeniem sobotniej rywalizacji w Hinterzarten było dopiero 38. miejsce Kamila Stocha. Dwukrotny mistrz olimpijski przyznał w rozmowie ze skijumping.pl, iż jego skoki w Niemczech były dalekie od ideału, ale nie jest to powód do żałoby, ponieważ nie pierwszy raz w karierze przechodzi taki kryzys formy. Jest duży zawód? - Bez przesady. To nie żałoba. Dawid i spółka skaczą super. Ja popełniłem błąd, a te skoki od początku tutaj były sztywne. Brakowało płynności i takiej dobrej energii z progu, przez którą miałbym większą wysokość. W sumie tego najbardziej brakuje w tych skokach. Mam nadzieję, że to nie jest forma startowa (śmiech). Czeka mnie jeszcze sporo pracy, aby te skoki wyglądały tak, jak wyglądać powinny. Już za niedługo powinienem skakać lepiej. Próbny skok był całkiem niezły. Teraz być może niepotrzebnie chciałem dołożyć jeszcze jeden element, żeby się poprawić. Być może było to za szybko. Na szczęście jest to lato, a lato to okres doświadczeń i prób - ocenił nasz mistrz. Czy ze względu na doświadczenie taka sytuacja zostanie przyjęta ze spokojem? - Nie jest tak, że się nie przejmuję. Dla mnie to przykre, gdy nie kwalifikuję się do drugiej serii. Nie powinienem mieć z tym większych problemów. Czasem tak bywa. Rzeczywistość potrafi szybko sprowadzić na ziemię. Widzę ile czeka mnie pracy, aby ze spokojem iść na zawody i po prostu mieć pewność, że nie ma problemu by walczyć o czołowe lokaty - bez ogródek stwierdził Stoch. - Nie ma jeszcze automatyzmu i na razie go nie będzie. Kiedy nie ma dobrej dyspozycji, te skoki są w kratkę. Jeden wychodzi, przy drugim pojawia się błąd, a przy trzecim coś jeszcze innego. Ciężko wprowadzić automatyzm. Trzeba wyeliminować błędy, a następnie oddać kilkanaście lub kilkadziesiąt dobrych skoków, aby to wszystko się utrwaliło. Wtedy będzie można puścić automatyzm - dodał podopieczny Łukasza Kruczka. Przed kilkoma tygodniami pojawiły się opinie, iż trening w Zakopanem wpłynął negatywnie na późniejszą dyspozycję Kamila Stocha. Jak do tych opinii podchodzi sam zainteresowany? - Nie chcę już tutaj mówić o torach najazdowych oraz o tym, że to wszystko wina Wielkiej Krokwi. Tak nie jest. Może była to składowa tego, co się teraz dzieje, ale nie zwalałbym winy tylko na to. Teraz mam trudniejszy okres, w którym mam spadek dyspozycji, ale to jest naturalne. Przeżywałem to tyle razy, że wiem, iż niedługo będzie lepiej - nie kryje skoczek z Zębu. Sukcesy rodaków cieszą w takiej sytuacji? - To jest jakiś lek na rany. Życzę Dawidowi oraz całej reszcie jak najlepiej- zakończył Kamil Stoch.
