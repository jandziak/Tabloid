Policjanci z Komendy Wojewódzkiej Policji w Rzeszowie zatrzymali dwóch mężczyzn podejrzanych o przestępstwa narkotykowe. Jeden z nich odpowie za zlecenie przywiezienia z zagranicy blisko 3 kilogramów marihuany, a drugi za posiadanie tabletek ekstazy. Funkcjonariusze zlikwidowali też nielegalną uprawę konopi, z której można by było uzyskać nawet kilkanaście kilogramów narkotyków. Obaj podejrzani najbliższe trzy miesiące spędzą w areszcie. Policjanci wyjaśniając skąd pochodziły narkotyki i do kogo miały trafić dotarli do zleceniodawcy. Okazał się nim 27-letni mieszkaniec Rudnika nad Sanem. To on zapłacił swojemu znajomemu za to, by przywiózł do Polski narkotyki zakupione wcześniej w Holandii. Tego samego dnia funkcjonariusze zatrzymali innego mieszkańca Rudnika, także 27-latka. Podczas przeszukania ujawniono u niego narkotyki, m.in. ponad 150 tabletek ekstazy. Ponadto funkcjonariusze z KWP w Rzeszowie ujawnili ukrytą wśród zarośli nielegalną plantację konopii. Zabezpieczono blisko 70 roślin o wysokości sięgającej nawet do 2,5 metra. Wstępnie oszacowano, że z zabezpieczonych konopi można byłoby uzyskać około 11 kilogramów marihuany o czarnorynkowej wartości nawet 180 tys. zł. Obaj zatrzymani 27-latkowie usłyszeli zarzuty. Jeden z nich odpowie za zlecenie przewiezienia na teren Polski narkotyków, za co grozi kara pozbawienia wolności na czas nie krótszy niż trzy lata. Drugi zaś odpowie za posiadanie narkotyków. Śledztwo w tej sprawie nadzoruje Prokuratura Okręgowa w Rzeszowie. Sąd zdecydował o zastosowaniu wobec obu podejrzanych tymczasowe aresztowanie na okres 3 miesięcy. Sprawa ma charakter rozwojowy. (MP)
