Zdjęcia rzecznika Kremla Dmitrija Pieskowa z jego ślubu wzbudziły kontrowersje za sprawą luksusowego zegarka o wartości ponad pół miliona euro, który pan młody miał na ręku. Zegarek zauważył i napisał o nim na blogu opozycjonista Aleksiej Nawalny. Ślub Pieskowa, rzecznika prezydenta Władimira Putina, z byłą mistrzynią w jeździe figurowej na lodzie Tatianą Nawką odbył się w sobotę w Soczi nad Morzem Czarnym i był szeroko relacjonowany przez media. Nawalny napisał, że wartość zegarka Richard Mille RM 52-01, który został wyprodukowany jedynie w 30 egzemplarzach, jest szacowana na 565 tys. euro. Opozycjonista podkreśla, że Pieskow zarabia rocznie równowartość 132 tys. euro. Nawalny opublikował też zdjęcia, na których Pieskow nosi inne drogocenne zegarki - Rolexa, Omegę i kolejny zegarek Richard Mille. Oskarżył również Pieskowa o "nielegalne wzbogacenie się". Rzecznik Kremla tłumaczy, że zegarek, który nosił na ślubie, był prezentem od żony, mistrzyni olimpijskiej z Turynu z 2006 roku. "Podarunki żony dla męża lub męża dla żony nie mają nic wspólnego z korupcją" - oświadczył. Tatiana Nawka w "Komsomolskiej Prawdzie" potwierdziła, że podarowała zegarek mężowi. Dodała, że podawana cena zegarka została przesadzona i "nie ma nic wspólnego z rzeczywistością". (br)
