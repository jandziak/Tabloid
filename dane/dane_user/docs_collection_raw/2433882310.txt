W najbliższych godzinach na terenie regionu łódzkiego mogą wystąpić silne burze. Właśnie wydano ostrzeżenie. Wojewódzkie Centrum Zarządzania Kryzysowego ostrzega przed silnymi burzami z gradem i ulewnymi deszczami. Zjawiska te mogą wystąpić na terenie regionu dzisiaj aż do godziny 23. Według prognozy w czasie burz mogą wystąpić opady gradu, a przewidywana wielkość opadu deszczu sięga 35 litrów na metr kw. powierzchni. Porywy wiatru mogą sięgać 75 km na godz. – Rozwijać się będą komórki burzowe, które lokalnie mogą się łączyć i przybierać postać niezorganizowanych klastrów burzowych – czytamy w serwisie lowcyburz.pl. – W godzinach popołudniowych każda z powstałych komórek będzie nieść ze sobą ryzyko gwałtownych zjawisk atmosferycznych, które jednak będą występować bardzo lokalnie. Ostatnie ostrzeżenie wskazuje na nasilające się zagrożenie nadchodzące od strony województwa świętokrzyskiego i wbijające się klinem w obszar między Łodzią i Warszawą w rejonie Tomaszowa Mazowieckiego, Rawy Mazowieckiej, Skierniewic. 
