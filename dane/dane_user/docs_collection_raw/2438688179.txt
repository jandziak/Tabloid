Ten wyrok jest dla wielu Polaków szansą na odzyskanie pieniędzy zagarniętych przez banki. Dotyczy tzw. spreadów – czyli różnic między kursem kupna a sprzedaży waluty. Banki przez lata narzucały nam własne, zawyżone kursy. W rezultacie słono przepłacaliśmy za raty. Sąd uznał takie działanie za bezprawne Osoby zadłużone we frankach mogą odzyskać pieniądze, jakie straciły na niekorzystnym przeliczeniu walut. 700 tysięcy Polaków spłaca obecnie kredyty we frankach szwajcarskich. Jeszcze do niedawna byli dojeni przez banki, które swobodnie ustalały kurs waluty, w jakiej zaciągnęliśmy kredyt. Najczęściej go zawyżały. Na przykład w Raiffeisen Polbank spread (czyli różnica miedzy kursem kupna a kursem sprzedaży franka) wynosi aż 10 proc., w DnB Nord – blisko 9 proc. Banki na tym nieźle zarabiają. Jak to działa? Dając kredyt np. na równowartość 100 tys. zł, bank stosuje niższy kurs – kurs kupna (dziś to 3,21 zł). Czyli za tę kwotę mamy 31,1 tys. franków. Ale kiedy przychodzi nam płacić raty, bank bierze już pod uwagę wyższy kurs – kurs sprzedaży (dziś 3,55 zł). To oznacza, że gdybyśmy dziś zaciągnęli kredyt i od razu chcieli go spłacić, to do oddania – tylko przez różnice kursowe – mielibyśmy już nie 100 tys., a 110 tys. zł. Czyli na prostej operacji bank zarobiłby 10 tys. zł! Ważny wyrokWyliczając nam ratę co miesiąc, bank zawsze bierze wyższy, mniej korzystny dla nas kurs. Do niedawna nie można było od tego uciec. Teraz – dzięki tzw. ustawie antyspreadowej – jest to możliwe. Pozwala ona osobom mającym m.in. kredyty we frankach na spłacanie rat właśnie w tej walucie. Dzięki temu mogą ominąć spread i zaoszczędzić na racie nawet kilkadziesiąt złotych miesięcznie. To jednak nie wszystko. Możemy odzyskać nawet nadpłacone wcześniej kwoty. Pozwala na to wyrok Sądu Najwyższego, jaki niedawno zapadł w sprawie z 2006 r. dotyczącej kredytu hipotecznego we frankach szwajcarskich. Małżeństwo z Olsztyna zawarło z bankiem umowę, która zakładała, że to bank narzuca korzystne dla siebie kursy franka. Takie postanowienia zostały później wpisane przez Urząd Ochrony Konkurencji i Konsumentów na listę niedozwolonych klauzul umownych, czyli takich, których banki nie mogą stosować. I jeśli się z nich nie wycofają same, to kredytobiorcy mogą to wymóc na bankach. Co ważne, Sąd Najwyższy orzekł, że klient banku może żądać unieważnienia tych klauzul także z mocą wsteczną. Trzeba iść do sąduCo to oznacza? – „Że w tej chwili można pójść od sądu i odzyskać pieniądze zabrane przez bank, zanim weszła w życie ustawa antyspreadowa. Banki same sporządzały tabele kursów” – wyjaśnia Jerzy Bielewicz, były finansista, a teraz prezes Stowarzyszenia Przejrzysty Rynek. – „Dopóki frankowicze sami nie podważą tych umów, nadal będą nacinani na kursy walutowe” – ostrzega. Jest jedno „ale”. By pieniądze odzyskać, trzeba pójść do sądu. – „Ale warto, bo w ten sposób można odzyskać nawet kilka tysięcy złotych” – zachęca Bielewicz. – „Można samemu wytoczyć proces albo przystąpić do pozwu zbiorowego”. Do takiego szykują się m.in. klienci banku Millennium i Getin Bank. To pierwszy tak ważny wyrok w sprawie kredytów frankowych. A już w poniedziałek w krakowskim sądzie ruszy pierwszy w Polsce proces dotyczący unieważnienia umowy na kredyt we frankach szwajcarskich. Tomasz Sadlik twierdzi, że bank nie poinformował go o ryzyku, z jakim wiąże się kredyt walutowy i dlatego chce, by umowa została unieważniona. 
