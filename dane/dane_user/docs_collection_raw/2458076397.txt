Separatyści z całego świata odbyli finansowaną przez Kreml podróż, aby wziąć udział w organizowanej w Moskwie konferencji. Tematem obrad było przezwyciężenie hegemonii wielkich mocarstw politycznych, a w szczególności USA. Jak powiedział organizator spotkania, Aleksander Ionow, Ameryka przypomina "wielkiego chuligana lub policjanta". O sprawie pisze dziennik "Guardian". Władimir Putin, zwiększając zaangażowanie wojskowe w Syrii, chce osiągnąć dwa cele – wzmocnić pozycję Rosji na Bliskim Wschodzie oraz odwrócić uwagę od wydarzeń w Europie Wschodniej. Obrady separatystów z całego świata W spotkaniu uczestniczyli reprezentanci irlandzkiego Sinn Féin, katalońskiego Stowarzyszenia na rzecz Niepodległości, włoskiej komunitarystycznej partii Millennium, ale także ugrupowań walczących o niepodległość Hawajów czy Portoryko. Zjawiła się także reprezentacja działającego w USA Ruchu Uhuru, który skupia organizacje reprezentujące interesy społeczności o afrykańskich korzeniach. W trakcie obrad zgodnie oskarżono USA o spowodowanie szeregu katastrof humanitarnych na całym świecie, włączając w to konflikt zbrojny na wschodzie Ukrainy, jak również wywołanie obecnej kryzysowej sytuacji uchodźczej. Fiodorow: Ameryka to światowy chuligan Chociaż zabrakło oficjalnych reprezentantów Kremla, to głos na konferencji zabrał Georgij Fiodorow z Izby Społecznej Rosji (instytucji mającej umożliwić udział obywateli w kontrolowaniu działań instytucji federalnych w Rosji). Powiedział, że "Ameryka (…) jest światowym chuliganem albo policjantem, który ramię w ramię z Anglią dba o realizowanie interesów globalnych wielkich korporacji". Zaprzeczył także, jakoby konferencja miała na celu osiągnięcie własnych celów politycznych Kremla. Niemniej jednak wskazuje się, że pogłębienie podziałów w Europie jest Moskwie na rękę. Sinn Féin: rządy Kijowa są "faszystowskie Członek Sinn Féin, Diarmaid Mac Dubhghlais zaprzeczył jakimkolwiek powiązaniom irlandzkiej partii z Kremlem, porównując jednocześnie ogarnięte wojną wschodnie tereny Ukrainy do "Irlandii sprzed lat" i twierdząc, że prorosyjscy separatyści przeciwstawiają się "faszystowskiemu rządowi" w Kijowie. Jak dodał Michael McLaughlin z Irlandzkiej Republikańskiej Partii Socjalistycznej, "kiedy w grę wchodzi wyzwolenie narodowe, nie patrzy się na to, kim są ci, którzy udzielają pomocy". Grupy, które spotkały się na konferencji różni stosunek do przemocy. Przykładowo, portorykańskie ugrupowanie Borinken oraz samozwańczy hawajski król Silva deklarują bezkrwawą walkę o realizację swoich celów, czyli walki z ubóstwem i szkodami środowiskowymi. Z drugiej strony Ruch Uhuru twierdzi, że rozwiązania siłowe są nieodzowne i uzasadnione. Jak powiedział lider ruchu Omali Yeshitela "wierzymy, że stoimy po właściwiej stronie historii". (gż)
