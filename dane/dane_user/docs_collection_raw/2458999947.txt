Od 8 sierpnia w Płocku zaczną obowiązywać ograniczenia w ruchu samochodów ciężarowych, w tym o wadze powyżej 16 ton oraz przewożących ładunki niebezpieczne. Pojazdy te by wjechać do centrum miasta będą musiały posiadać specjalne zezwolenie. Jak poinformował Konrad Kozłowski z płockiego Urzędu Miasta, dotychczas bezpłatne zezwolenia i identyfikatory odebrało tam ponad 200 przewoźników w sumie dla ponad 900 samochodów. - Wnioski o wydanie zezwoleń i identyfikatorów, umożliwiających wjazd do centrum Płocka, są przyjmowane od marca. Zainteresowani nimi przewoźnicy mogą składać je nadal i będą mogli uczynić to również już po wprowadzeniu ograniczeń – powiedział Kozłowski. Zaznaczył przy tym, że każdy kierowca, który bez stosownego zezwolenia i identyfikatora wjedzie od 8 czerwca do centrum Płocka będzie musiał liczyć się z sankcjami, m.in. w postaci mandatu. Wprowadzenie ograniczeń dla pojazdów ciężarowych i przewożących ładunki niebezpieczne samorząd Płocka realizuje w ramach projektu "Stop Tirom", który został zgłoszony do tamtejszego budżetu obywatelskiego w 2013 r. Jego pomysłodawcom chodziło o zmniejszenie liczby ciężkich pojazdów, których przejazd przez centrum miasta jest uciążliwy dla jego mieszkańców, a także wpływa na pogorszenie stanu nawierzchni dróg oraz bezpieczeństwa w ruchu samochodowym. W związku ze zmianą przepisów w lokalnym ruchu samochodowym od soboty, 8 sierpnia w Płocku zmienione zostanie oznakowanie drogowe na ulicach miasta oraz na trasach dojazdowych. - Dla przejeżdżających tranzytem przez miasto pojazdów ciężarowych o dopuszczalnej masie całkowitej powyżej 16 ton oraz przewożących materiały niebezpieczne wyznaczone zostaną wybranymi ulicami specjalne »korytarze komunikacyjne«. Samochody te nie będą musiały posiadać zezwoleń i identyfikatorów, jak w przypadku tych, które będą chciały wjechać do centrum – wyjaśnił Kozłowski. Z danych płockiego Urzędu Miasta wynika, że w ostatnich latach liczba samochodów ciężarowych przejeżdżających tranzytem przez Płock to kilkadziesiąt tysięcy pojazdów w ciągu roku. Z kolei ilość substancji niebezpiecznych przewożonych przez miasto każdego roku transportem drogowym wynosi ok. 1,4 mln ton - bez uwzględnienia tranzytu. W Płocku znajduje się zakład główny PKN Orlen, jeden z największych w Europie kompleksów rafineryjno-petrochemicznych, należący do tzw. infrastruktury krytycznej. Wprowadzane w Płocku ograniczenia w ruchu samochodów ciężarowych, w tym o wadze powyżej 16 ton oraz przewożących ładunki niebezpieczne, zostały przeanalizowane i zweryfikowane m.in. przez tamtejszą policję i straż miejską, a także Inspekcję Transportu Drogowego. W efekcie przepisy te zostały dostosowane do aktualnych potrzeb komunikacyjnych miasta. (MP)
