Największy deficyt wody w ostatnim okresie wystąpił na Lubelszczyźnie - podał w piątek w najnowszym raporcie Instytut Uprawy Nawożenia i Gleboznawstwa (IUNG) w Puławach. Z powodu suszy duże straty zapowiadają się w uprawach zbóż jarych i krzewów owocowych. Od 11 czerwca do 10 sierpnia 2015 r. obszarem szczególnie narażonym na deficyt wody (...) jest nadal Lubelszczyzna (a zwłaszcza jej północne rejony). Na tym terenie notowany jest niedobór wody wynoszący od -190 do -209 mm. Bardzo niskie wartości klimatycznego bilansu wodnego występują również w południowych obszarach województwa mazowieckiego, podlaskiego oraz lubelskiego" - czytamy w raporcie IUNG. Jak wynika z raportu, nadal sucho jest też w województwie łódzkim, całym mazowieckim, podlaskim, opolskim, świętokrzyskim oraz w centralnej części woj. dolnośląskiego. Największe straty mogą wystąpić w przypadku zbóż jarych i krzewów owocowych. Suszą zagrożona jest 1/3 gmin w Polsce. Deficyt wody dotyczy 1,5 mln ha obsianych zbożami oraz 1,3 mln ha - krzewami owocowymi. W ponad 17 proc. gmin w Polsce suszą zagrożone są zboża ozime i truskawki; w 7 proc. gmin - rośliny strączkowe, a 11 gminach (3,6 proc.) - rzepak. Susza objęła też 300 ha warzyw gruntowych. Instytut przypomniał, że stwierdzenie wystąpienia suszy oznacza 20 proc. obniżenia plonów w skali gminy w danym roku w stosunku do plonów uzyskanych w średnich wieloletnich warunkach pogodowych. Jednakże w poszczególnych gospodarstwach straty w plonach mogą wynosić nawet 30-40 proc. Oszacowane wartości strat plonów w skali gminy nie wykluczają, że te faktyczne mogą wynosić nawet więcej niż 25-30 proc. Lokalne warunki glebowo-klimatyczne pola mogą bowiem odbiegać od wyników modelowania w dużej skali (gminy) i wielkość strat na konkretnym polu może określić specjalnie do tego celu powołana komisja, której celem powinno być zweryfikowanie skutków suszy w terenie (gminie) - podkreślił IUNG. Monitoring suszy prowadzony jest od 1 kwietnia do 30 września. Zagrożenie suszą rolniczą na obszarze Polski występowało w pięciu okresach raportowania. Według IUNG, w tym roku susza wystąpiła wśród 8 grup i gatunków roślin: zbóż jarych i ozimych, krzewów owocowych, truskawek, roślin strączkowych, rzepaku i rzepiku, tytoniu, warzyw gruntowych.
