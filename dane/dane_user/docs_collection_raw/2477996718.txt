Wschowa i okolice na dawnej karcie pocztowej - to tytuł wystawy, którą od najbliższego piątku będzie można obejrzeć w Muzeum Ziemi Wschowskiej. Okazją do jej organizacji są obchody Europejskich Dni Dziedzictwa, które w tym roku przebiegają pod hasłem "Utracone dziedzictwo". Wystawa powstała z inicjatywy właściciela kolekcji pocztówek Zdzisława Wiśniewskiego i dyrektor Muzeum Ziemi Wschowskiej Marty Małkus, przy współpracy z Muzeum Ślężańskim w Sobótce (woj. dolnośląskie), w którym można było ją oglądać w okresie wakacyjnym. Z bogatej kolekcji Zdzisława Wiśniewskiego liczącej ok. 2000 kart pocztowych autorzy wystawy, Karol Bykowski i Wojciech Fabisiak - dyrektor Muzeum Ślężańskiego, wybrali ponad 300 widoków Wschowy i regionu z sąsiedzkimi miastami Sławą i Szlichtyngową. Na widokówkach można podziwiać wszystkie zabytkowe budowle Wschowy, piękne, szerokie ulice, zamki, pałace, dwory i kościoły okolicznych miejscowości. Często są to widoki, które zniknęły z krajobrazu miejscowości lub zmieniły swoją funkcję i uległy przebudowie. - Dzięki prezentowanym pocztówkom możemy poznać wygląd niemal wszystkich miejscowości powiatu wschowskiego w pierwszej połowy XX wieku. Stanowią one ważne źródło dokumentujące dawną architekturę regionu. Najstarsza eksponowana pocztówka została wysłana ze Wschowy ostatniego dnia 1895 roku - powiedziała Magdalena Birut ze wschowskiego muzeum. Dodatkowym walorem wschowskiej odsłony wystawy jest wzbogacenie jej o materialne świadectwa z przełomu XIX i XX wieku zgromadzone w zbiorach Muzeum Ziemi Wschowskiej. Ekspozycja będzie otwarta dla zwiedzających od 18 września do końca października br. w Muzeum Ziemi Wschowskiej przy placu Zamkowym. (br)
