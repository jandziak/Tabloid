Po "housebaotach", które w ostatnich czasach robią furorę na Mazurach, na jeziora wkracza kolejny typ łodzi - szybkie łodzie sportowe. Nie są one ofertą dla szerokiego grona żeglarzy, ale wzbudziły duże zainteresowanie na mazurskich targach wodnych. O zainteresowaniu nowym typem łodzi żaglowych, szybkimi łodziami sportowymi, poinformował organizator giżyckich targów jachtowych i zarazem właściciel portalu dla mazurskich żeglarzy Zbigniew Jatkowski. - Widać nowy trend wkraczający na mazurskie jeziora. Na targach jachtowych prezentowanych było kilka typów szybkich sportowych łodzi, a jedna z ich zdobyła nawet nagrodę. Co więcej, takimi łodziami zainteresowali się właściciele firm czarterowych, na pewno jedna z nich pojawi się w przyszłorocznej ofercie - powiedział Jatkowski. Do tej pory po mazurskich jeziorach pływały przede wszystkim tradycyjne łodzie żaglowe i motorowe. Od kilku lat coraz popularniejsze stają się tzw. houseboaty - wolniejsze od jachtów motorowych łodzie napędzane silnikami, zwykle luksusowo wyposażone. Housebaoty podbijają serca pływających po Mazuarach z całymi rodzinami, bo są bezpieczne i do ich prowadzenia nie trzeba mieć specjalnych uprawnień. Na giżyckich targach zaprezentowano także prawdziwy pływający, w dużym stopniu przeszklony, dom, który m.in. na dachu miał taras z gazowym grillem, dwie sypialnie z łazienkami i salon. Tego rodzaju pływające domy są popularne m.in. w Niemczech czy Holandii. W Polsce wciąż należą do rzadkości. - Większość firm czarterowych z Mazur oferuje już houseboaty. Kupują je nawet ci, którzy za nimi nie przepadają, którzy wolą tradycyjne żeglowanie. Ale ludzie tak często o nie dopytują, że po prostu trzeba je mieć, jeśli nie chce się wypaść z czarterowego rynku na Mazurach - ocenił Jatkowski. Wkraczające na Mazury szybkie łodzie sportowe, w ocenie Jatkowskiego, w żaden sposób nie będą konkurowały z houseboatami, bo to oferta dla zupełnie innych klientów. Są one dużo węższe od tradycyjnych żaglówek i szybsze. - Teoretycznie takimi łodziami także można pływać bez uprawnień, ale one wymagają dużo większych umiejętności żeglarskich. To będzie oferta dla lubiących adrenalinę, dla takich, którzy chcą popływać nowoczesną, szybką łodzią żaglową - powiedział Jatkowski i dodał, że na mazurskich jeziorach takie łodzie mogą w pełni "pokazać swoje możliwości". Wejścia na rynek nowych łodzi nie obawiają się czarterujący tradycyjne żaglówki. - Mazurami wciąż rządzi rynek tradycyjnych czarterów. Jeśli ktoś ma dobre, dobrze utrzymane łodzie, to klientów na nie znajdzie - powiedział znany mazurski żeglarz Marian Bełbot. Na mazurskich jeziorach pojawiło się w tym sezonie także kilka bardzo nowoczesnych, bardzo szybkich i luksusowych jachtów, których wartość przekracza nawet 2-3 mln zł. Należą one do prywatnych osób, nie są czarterowane. - Żeglarze ich nienawidzą, bo wywołują ogromne fale - przyznał Jatkowski. Na tegorocznych mazurskich targach wodnych, które odbywały się w Giżycku, prezentowano ponad 150 różnego rodzaju łodzi i jachtów. (br)
