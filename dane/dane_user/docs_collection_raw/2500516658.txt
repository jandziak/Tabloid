Funkcjonariusze portugalskiej policji zarekwirowali w rybackiej łodzi zacumowanej w pobliżu portu w Peniche dwie tony kokainy. To jeden z największych ładunków narkotyków przejętych na terytorium tego kraju w jego historii. Jak poinformował PAP oficer prasowy regionalnej komendy policji w Leirii, narkotyki znaleziono w małym statku rybackim należącym do obywatela Portugalii. Łódź została zatrzymana u brzegów miasteczka Peniche, około 100 km na północ od Lizbony. Aresztowano pięciu znajdujących się na statku mężczyzn; jeden z nich jest obcokrajowcem, pozostali zaś Portugalczykami. - W rezultacie aresztowania przemytników nasi funkcjonariusze przeprowadzili szereg przeszukań na terenie całego kraju, których efektem było zatrzymanie kolejnych dziesięciu osób. To mężczyźni w wieku od 25 do 75 lat. Według śledczych aresztowani należą prawdopodobnie do zorganizowanej grupy przestępczej wywodzącej się z północno-zachodniej Hiszpanii - ujawniła portugalska policja. Przejęcie kokainy, o wartości szacowanej na 62 mln euro, możliwe było dzięki współpracy portugalskiego wymiaru sprawiedliwości z oficerami rodzimej marynarki wojennej, sił powietrznych, a także hiszpańską policją. - W trakcie przeszukań zabezpieczono sprzęt telekomunikacyjny, z którego korzystali przemytnicy, a także 70 tys. euro w gotówce i amunicję - podała policja. Portugalia jest jedną z głównych bram, przez które do Unii Europejskiej trafia kokaina. Ma to związek z położeniem geograficznym tego iberyjskiego kraju. Nieprzypadkowo też w jego stolicy działa antynarkotykowa agenda unijna (EMCDDA). Według szacunków policji tylko od końca maja br. zatrzymano u brzegów Portugalii cztery statki, którymi międzynarodowe grupy przestępcze transportowały kokainę do Europy. Łącznie zarekwirowano 5 ton tego narkotyku i aresztowano 27 osób. (KK)
