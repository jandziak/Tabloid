Czwartek na Wall Street zakończył się wzrostami głównych indeksów. Inwestorzy poznali lepszy od oczekiwań odczyt amerykańskiego PKB za drugi kwartał. Nastroje na rynkach poprawiły się również po tym, jak po bardzo słabym okresie sesję wzrostami zakończyły w końcu chińskie indeksy giełdowe. Na zamknięciu Dow Jones Industrial wzrósł o 2,27 proc., do 16.654,77 pkt. S&P 500 zyskał 2,43 proc. i wyniósł 1.987,67 pkt. Nasdaq Comp. wzrósł o 2,45 proc. i wyniósł 4.812,71 pkt. „Wzrosty umożliwiają dobre dane makro. Obawy o negatywny wpływ Chin spadają, a rynek w większym stopniu koncentruje się na danych z amerykańskiej gospodarki” - ocenił w CNBC Peter Cardillo, główny ekonomista w Rockwell Global Capital. Jego zdaniem amerykańskie indeksy giełdowe wcześniej w tym tygodniu zaliczyły już lokalny dołek. Rynek poznał drugie wyliczenie Produktu Krajowego Brutto USA w drugim kwartale 2015 r. Okazało się one lepsze od oczekiwań, drugi odczyt amerykańskiego PKB był również wyraźnie wyższy od wstępnych szacunków. Wskaźnik PKB USA wzrósł o 3,7 proc. w ujęciu zanualizowanym kdk. Analitycy spodziewali się wzrostu PKB USA w drugim kwartale 2015 r. o 3,2 proc. w ujęciu zanualizowanym kdk. Pierwsze wyliczenie mówiło o wzroście o 2,3 proc. Liczba osób ubiegających się po raz pierwszy o zasiłek dla bezrobotnych w ubiegłym tygodniu w USA spadła do 271 tys. z 277 tys. tydzień wcześniej. Ekonomiści z Wall Street spodziewali się, że liczba nowych bezrobotnych wyniesie 274 tys. Po pięciu sesjach przebiegających pod znakiem silnej przeceny, amerykańskie indeksy giełdowe zanotowały odbicie w środę. Indeks S&P 500 zyskał na poprzedniej sesji 3,9 proc. i był to jego najlepszy dzienny wynik od czterech lat. Na zakończeniu sesji, która przebiegała przy dużej zmienności, silne wzrosty zanotowały również chińskie giełdy. Indeks giełdy w Szanghaju zyskał na zamknięciu 5,3 proc. Wzrost na chińskich giełdach nastąpił po tym, jak na interwencję na rynku zdecydowały się władze tego kraju – podał Bloomberg powołując się na anonimowe źródła. Czwartek był pierwszą wzrostową sesją na chińskich giełdach od tygodnia. Wcześniej indeks giełdy w Szanghaju stracił 43 proc. w okresie od połowy czerwcu do środy. Wzrosty indeksów giełdowych pomagają rynkom surowców. Solidne zwyżki notowały ceny metali. Mocno rosły również ceny ropy naftowej a wycenie tego surowca pomagała również informacja o nieoczekiwanym spadku zapasów tego surowca w USA w ubiegłym tygodniu. W USA rozpoczyna się 3-dniowe doroczne sympozjum gospodarcze w Jackson Hole, podczas którego zaplanowanych jest szereg wystąpień przedstawicieli największych banków centralnych na świecie, ministrów finansów, przedstawicieli środowisk akademickich i uczestników rynku. Podczas tej imprezy mogą paść ważne dla rynków sugestie. W tym roku w spotkaniu w Jackson Hole nie weźmie udziału prezes Fed Janet Yellen, amerykański bank centralny będzie reprezentował za to jego wiceprezes Stanley Fischer; jego wystąpienie zaplanowane jest na sobotę. W środę w gołębim tonie wypowiedział się przewodniczący oddziału Fed z Nowego Jorku, William Dudley. Ocenił on, że w porównaniu do okresu sprzed kilku tygodni, spadło jego przekonanie co do zasadności podwyżki stóp procentowych w USA we wrześniu. Dudley dodał jednocześnie, że ostatecznie o decyzji we wrześniu powinny jednak zdecydować dane makro.
