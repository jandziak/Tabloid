Policyjna Brygada Bezpieczeństwa Obywatelskiego przystąpiła w ciągu tego weekendu w Madrycie do kontrolowania miejsc publicznych, w których prostytutki czekają zazwyczaj na klientów. Wg nowej ustawy amatora ich usług można ukarać mandatem do 30000 euro. W niektórych miejscach hiszpańskiej stolicy, m.in. w parkach i na placykach, gdzie prostytutki oczekują zazwyczaj na klientów, pojawiły się w ciągu ostatniego weekendu patrole tej formacji policyjnej. Policjanci zaczęli karać mandatami klientów "kontraktujących" w miejscach publicznych usługi tych kobiet. Nie oni jednak określają wysokość kary. O tym decyduje specjalny wydział powołany przez władze miejskie stolicy Hiszpanii. Rozpiętość kary wynosi od 601 euro do 30 000 euro. Madrycki dziennik "El Pais" w reportażu z akcji policyjnej w rejonie zwanym Marconi w eleganckiej dzielnicy Villaverde, podjętej na prośbę jej mieszkańców, pisze, że stawki za usługę seksualną pobierane przez kobiety trudniące się zawodowo prostytucją często nie przekraczają 20 euro. Dziennik wspomina też o mercedesach i bmw podjeżdżających pod "strefę prostytucji". Pisze, że przeważnie należą one do "przedsiębiorców" zatrudniających te kobiety. Podwożą im kanapki, aby nie marnowały czasu pracy. Wszystkie te kobiety - pochodzące najczęściej z biedniejszych krajów Ameryki Łacińskiej, a często ze wschodniej Europy - pytane przez reportera "El Pais", zapewniają jednak, że "pracują na własny rachunek". Ustawa o zmianach w kodeksie karnym, która wprowadza niezwykle wysokie mandaty za "kontaktowanie" usług prostytutek w miejscach publicznych, weszła w życie w lipcu. Zawiera też cały szereg przepisów w drastyczny sposób ograniczających swobodę manifestowania i organizowania protestów w miejscach publicznych, np. fotograf, który zrobi zdjęcie policji rozpędzającej demonstrację, może otrzymać mandat idący w setki tysięcy euro. (RZ)
