Rada Polityki Pieniężnej (RPP) pozostawi stopy procentowe na niezmienionym poziomie do końca 2016 r., ocenia w rozmowie z ISBnews główny ekonomista Plus Banku Wiktor Wojciechowski. Według niego, stopa bezrobocia rejestrowanego na koniec roku prawdopodobnie spadnie poniżej 10%. Obniżka stóp w Polsce, o której zaczęło się niedawno mówić w związku z powolnym wychodzeniem z deflacji i pojawieniem się nowych globalnych zagrożeń dla perspektyw wzrostu PKB w Polsce, jest moim zdaniem nieuzasadniona" – powiedział ISBnews Wojciechowski. Jego zdaniem, stopy procentowe zostały już sprowadzone do historycznego minimum, a deflacja ma przede wszystkim charakter podażowy. "Jest ona głównie efektem spadku cen paliw i żywności, a nie stagnacji popytu" – dodał. Wojciechowski uważa, że umiarkowane ożywienie inwestycji nie wynika z wysokiego kosztu pieniądza, ale z niepewności odnośnie do perspektyw wzrostu gospodarki. Jeszcze niższe stopy procentowe NBP nie pomogłyby przyspieszyć powrotu inflacji do celu, za to mogłyby doprowadzić do spadku krajowych oszczędności. Oceniam, że w momencie, gdy inflacja wejdzie w pasmo dopuszczalnych odchyleń od celu, RPP zacznie zaostrzać politykę pieniężną, przy czym będzie to robić zapewne w ostrożnym tempie" – powiedział ekonomista. Dodał, że wysoka konkurencja na rynku pracy w Polsce ogranicza presję płacową, a to umożliwia spokojne działania Rady. Zakładam, że spadek cen konsumpcyjnych w relacji rocznej zakończy się w listopadzie. Deflacyjny efekt niskich cen surowców energetycznych stopniowo wygasa. Powrót inflacji do celu będzie powolny. To m.in. efekt wysokiej konkurencji na rynku pracy, upowszechnienia umów terminowych" – prognozuje Wojciechowski. Główny ekonomista Plus Banku uważa, że susza tylko nieznacznie podniesie ceny żywności, a przez to nie wpłynie znacząco na podbicie inflacji ogółem. "Równolegle mamy deflacyjny wpływ niskich cen ropy, a także obniżkę taryf na gaz dla gospodarstw domowych. Oceniam, że łączne oddziaływanie suszy oraz cen gazu i ropy naftowej na krajową inflację będzie mniej więcej neutralne. W świetle obecnie dostępnych danych powrót inflacji do celu będzie długi" – powiedział Wojciechowski. Według niego, pomimo wysokiego wzrostu liczby pracujących i spadku stopy bezrobocia żądania płacowe są pod kontrolą. "Określenie dzisiaj, kiedy inflacja osiągnie poziom 2,5%, jest bardzo trudne. Mówimy o horyzoncie co najmniej dwóch lat" – dodał. Dynamiczna poprawa sytuacji na rynku pracy trwa nieprzerwanie od II połowy 2013 r., czyli już dwa lata. W tym czasie liczba pracujących według BAEL wzrosła o ok. 500 tys., a stopa bezrobocia rejestrowanego spadła o 3 pkt proc. Uważam, że spadek stopy bezrobocia poniżej 10% w grudniu br. jest prawdopodobny. Zakładam jednak, że tempo wzrostu liczby pracujących w kolejnych kwartałach może się zmniejszać. Na taki scenariusz wskazuje np. słabnące tempo wzrostu liczby pracujących według BAEL. W II kw. br. dynamika ta wyhamowała do 1,2% r/r wobec 1,7% r/r w I kw. br. i średnio 1,9% r/r w 2014 r." – podsumował Wojciechowski.
