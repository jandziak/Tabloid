Kilkadziesiąt złotych co miesiąc zaoszczędzą osoby, które mają kredyty w złotówkach. Dziś Rada Polityki Pieniężnej obniżyła stopy procentowe, od których zależy m.in. oprocentowanie kredytów Decyzji tej, zarówno ekonomiści, jak i kredytobiorcy czekali już od tygodni. Wreszcie stało się! Rada Polityki Pieniężnej dziś obniżyła stopy procentowe o 25 punktów bazowych. Wszystko jednak wskazuje, że to dopiero początek obniżek, co spowoduje, że raty znacznie spadną. Choć zdaniem ekspertów, już spadają. - „Od końcówki sierpnia WIBOR 3M spadł już o ponad 40 p.b., co spowodowało obniżkę rat 30-letniego kredytu hipotecznego o ok. 27 zł na każde 100 tys. zł zadłużenia, czyli około 4,2 proc. Dla kredytobiorcy spłacającego kredyt mieszkaniowy na 300 tys. zł oznacza to obniżenie miesięcznej raty o 80-81 zł. Jeśli WIBOR 3M (wskaźnik do wyznaczania oprocentowania kredytów) nadal będzie się obniżać, aż do 4,25 proc., rata 30-letniego kredytu hipotecznego w złotych spadnie o dalsze 29 zł na każde 100 tys. zł zadłużenia. Dla osób spłacających pożyczkę na 300 tys. zł oznacza to oszczędność rzędu 87-88 zł miesięcznie” - mówi Marcin Krasoń analityk Open Finance. Czyli porównując, od wakacji rata może być niższa nawet o 170 zł! Poczekamy, zobaczymy...
