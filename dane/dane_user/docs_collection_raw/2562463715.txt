Władze w Kijowie alarmują: w ciągu ostatniej doby prorosyjscy separatyści atakowali ukraińskie pozycje rekordową liczbę razy. Są ofiary wśród ludności cywilnej. Wspomagane przez Rosjan bojówki ostrzeliwały ukraińskie posterunki 175 razy. Takie informacje podał rzecznik prezydenta do spraw operacji antyterrorystycznej Andrij Łysenko. Aktywności separatystów o takiej skali nie notowano już od pół roku. Duża część ostrzałów była prowadzona za pomocą artylerii - takich ataków Ukraińcy naliczyli 25. Oprócz tego separatyści 64 razy używali moździerzy. 19 razy ostrzelali Ukraińców z rakiet typu "Grad". Najczęściej strzelali w okolicach Doniecka i Mariupola. W wyniku ostrzałów separatystów w obwodzie donieckim zginęło dwóch cywilów, a sześciu zostało rannych. Według informacji Kijowa, w ciągu ostatniej doby nie zginął żaden ukraiński żołnierz.
