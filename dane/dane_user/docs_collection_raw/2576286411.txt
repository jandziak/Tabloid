Wicemarszałek Sejmu Eugeniusz Grzeszczak oraz minister w kancelarii premiera, senator Andżelika Możdżanowska będą liderami na listach wyborczych PSL. Jedynkami zostaną także samorządowcy, w tym wicemarszałek województwa Wojciech Jankowiak. Decyzję w tej sprawie podjął po regionalnej konwencji Polskiego Stronnictwa Ludowego zarząd ugrupowania w Wielkopolsce. Przewodniczący PSL w Wielkopolsce, europoseł Andrzej Grzyb podkreślił na dzisiejszej konferencji prasowej, że liczy na zdobycie co najmniej pięciu mandatów w regionie. - Nasza kalkulacja wynika z konkretnych kandydatów; jest to duża reprezentacja obecnych posłów, których jest czterech na listach, a także jedna koleżanka senator. Jest także dziewięciu starostów i wicestarostów oraz kilkanaście osób, które są wójtami, burmistrzami lub radnymi rad samorządowych zarówno szczebla wojewódzkiego, powiatowego, jak i miejskiego – podkreślił Grzyb. O mandat poselski z okręgu kalisko-leszczyńskiego zawalczy obecna senator Andżelika Możdżanowska. Jak powiedziała PAP, decyzja o liderowaniu liście PSL wynika z chęci "podwojenia stanu posiadania" czyli zdobycia co najmniej czterech mandatów poselskich w okręgu. - Jako rzecznik krajowego sztabu wyborczego PSL z dumą mogę też powiedzieć, że wśród kandydatów PSL do Sejmu będzie wiele kobiet i spora ich część będzie liderkami. To nie poprawność polityczna ma decydować, że kobiety powinny być na liście, ale właśnie racjonalność i podkreślenie ich kompetencji oraz potrzeba aktywności i zagospodarowania potencjału kobiet w polityce – dodała. Możdżanowska jest jedyną liderką wielkopolskich list PSL. Wicemarszałek województwa wielkopolskiego Wojciech Jankowiak będzie jedynką ludowców w okręgu poznańskim. Jak zaznaczył, jest optymistą, choć do tej pory okręg ten nie był dla PSL łaskawy i wynik partii nie pozwalał na zdobycie mandatu. - Podejmujemy próbę przekonania Wielkopolan, mieszkańców Poznania i powiatu poznańskiego, że w polskim parlamencie potrzebny jest także poseł z tego ugrupowania – zaznaczył Jankowiak. W poprzednich wyborach parlamentarnych z okręgu poznańskiego do Sejmu nie dostał się żaden z kandydatów. Z pierwszego miejsca w okręgu pilskim wystartuje przewodniczący Sejmiku Województwa Wielkopolskiego Krzysztof Paszyk. Listę w okręgu konińskim otworzy natomiast wicemarszałek Sejmu Eugeniusz Grzeszczak, który zaznaczył, że mimo sondaży, które nie dają ugrupowaniu wysokiego poparcia, liczy na bardzo dobre wyniki wyborów. - Ludowcy zawsze byli bardzo potrzebni państwu. W tej chwili także są takie momenty, kiedy nasz umiarkowany program, oferta personalna, która mówi +nie+ dla ekstremizmów, "nie" dla radykałów, jest ofertą, która może zyskać duże społeczne poparcie – powiedział. - Wysoki wynik zyskaliśmy już w wyborach samorządowych i teraz także odwołujemy się do samorządowych środowisk. Sądzę, że na 120-lecie ruchu ludowego, w październikowych wyborach PSL potwierdzi swój udział w polskim parlamentaryzmie – dodał. Jego zdaniem PSL nie potrzebuje na czas kampanii "specjalnych autobusów czy wozów drabiniastych i nie musi się stroić", bo posłowie partii mają z wyborcami stały kontakt przez całą kadencję. Do Senatu z list ugrupowania wystartuje natomiast wicestarosta złotowski Daniel Sztych, przewodniczący rady powiatu kolskiego Marek Tomicki, szefowa Związku Młodzieży Wiejskiej w powiecie leszczyńskim Julia Krakowiak, kierownik oddziału Agencji Restrukturyzacji i Modernizacji Rolnictwa w Ostrowie Wlkp. Paweł Błaszczyk oraz radny Sejmiku Województwa Wielkopolskiego Jan Grzesiek. W poprzednich wyborach parlamentarnych PSL uzyskało w Wielkopolsce 9 proc. poparcia i zdobyło cztery mandaty poselskie. Do Sejmu weszli wówczas Józef Racki, Piotr Walkowski, Eugeniusz Grzeszczak oraz Stanisław Kalemba. (do)
