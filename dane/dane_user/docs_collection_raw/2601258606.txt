Autoportret Wojciecha Kossaka wrócił już do Muzeum Zofii Kossak-Szatkowskiej w Górkach Wielkich, skąd 22 lata temu został skradziony – poinformował we wtorek szef placówki Dominik Dubiel. „Obraz wisi już na ścianie, ale przez najbliższych kilka dni trudno go będzie obejrzeć z uwagi na wysokie temperatury i dużą wilgotność. Nie mamy klimatyzacji w muzeum, a pomieszczenia są niewielkie. Pojedyncze osoby mogą je zwiedzić, ale gdy przyjdzie większa grupa wilgotność w salach rośnie o 30 proc., a temperatura o 15 st. Muzeum jest przez to praktycznie w tej chwili niedostępne. Czekamy chłodniejsze dni” – powiedział Dubiel. Muzeum w Górach Wielkich zostało okradzione przez nieznanych sprawców w 1993 r. Łupem złodziei padły pamiątki rodzinny Kossaków - prace olejne i akwarele Juliusza oraz Wojciecha Kossaków, a także ręcznie zdobione wachlarze, na których Wojciech namalował sceny z "Pana Tadeusza" Adama Mickiewicza, używając wizerunków swych bliskich. Dotychczas odzyskano pięć dzieł. Autoportret na bazarze w Warszawie kupił niedawno mieszkaniec Bydgoszczy za ok. 3-4 tys. zł. Jego wątpliwości wzbudziła autentyczność płótna. Udał się z nim do jednego z biegłych sądowych w dziedzinie dzieł sztuki. Wówczas dowiedział się, że obraz to wart ok. 50 tys. autentyk pochodzący z kradzieży w 1993 r. Autoportret trafił w ręce bydgoskich policjantów, którzy zwrócili go właścicielom. Dominik Dubiel ma nadzieję, że obraz zostanie niedługo poddany konserwacji. Muzeum stara się zgromadzić na ten cel fundusze. Muzeum pisarki Zofii Kossak-Szatkowskiej w Górkach Wielkich powstało w 1973 r. Wojciech Kossak w swej twórczości najczęściej nawiązywał do tematyki historycznej i batalistycznej. Był synem Juliusza i bratem bliźniakiem Tadeusza, ojca Zofii Kossak. Zmarł w 1942 r. w Krakowie. Miał 85 lat. Zofia Kossak-Szatkowska urodziła się 1890 r. Była córką Tadeusza Kossaka, bliźniaka malarza Wojciecha, wnuczką Juliusza oraz kuzynką Marii Pawlikowskiej-Jasnorzewskiej. Po śmierci męża Stefana Szczuckiego ponownie wyszła za mąż za Zygmunta Szatkowskiego. W dorobku pisarki są m.in. powieści "Krzyżowcy", "Pożoga" i "Bez oręża". Podczas wojny założyła konspiracyjne organizacje Front Odrodzenia Polski i Radę Pomocy Żydom Żegota. Była więźniarką Auschwitz. Z emigracji w 1957 r. wróciła do Górek Wielkich. Po śmierci w 1968 r. spoczęła na góreckim cmentarzu. (jb)
