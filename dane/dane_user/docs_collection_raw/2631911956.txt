Sytuacja na globalnym rynku ropy jest lepsza niż się wydaje, co sugeruje, że spadek ceny do poziomu najniższego od sześciu lat, poszedł za daleko. Chociaż na londyńskiej giełdzie kontrakty terminowe spadły do poziomu poniżej 45 dolarów za baryłkę po raz pierwszy od 2009 roku, Morgan Stanley i Standard Chartered uważają, że inne wskaźniki wskazują na to, ze rynki fizyczne ropy ustabilizowały się w ostatnich tygodniach, lub nawet wzmocniły. Chiny – zajmujące drugie miejsce na świecie pod względem zużycia ropy – będą kupowały dodatkowe baryłki, żeby wypełnić w tym roku strategiczne rezerwy, jak podaje Goldman Sachs. „Mimo iż podstawy nie są mocne, rynki fizyczne nie potwierdzają zasadniczej słabości jednolitej ceny – napisał w poniedziałkowym raporcie Adam Longson, analityk Morgan Stanley w Nowym Jorku. – Ostatnia presja cenowa dotycząca ropy wydaje się bardziej finansowa niż fizyczna”. Wskaźnik zwrotu z inwestycji w towary spadł w poniedziałek do najniższego poziomu od 1999 roku z powodu obaw, że spowolnienie gospodarki w Chinach, które zajmują pierwsze miejsce na świecie pod względem zużycia energii i surowców, zwiększy nadwyżkę podaży. Od maja cena benchmarkowej ropy brent spadła na giełdzie towarowej w Londynie o ponad 30 procent. O godzinie 14:29 w Londynie cena odbiła o 3,4 procent do 44,14 dolarów za baryłkę. Według Morgan Stanley stabilizacja różnicy cenowej między miesięcznymi kontraktami na ropę i zmiany w układach cen między lokalnymi benchmarkami wskazują raczej na to, że przepływy finansowe pozostają w tyle za przedłużonym spadkiem cen, a nie na zmianę na fizycznym rynku ropy. - To czynniki makroekonomiczne z naciskiem na prognozy dla chińskiej gospodarki – powiedział Paul Horsnell, szef działu analiz rynku towarowego Standard Chartered w Londynie. – Nie ma to oparcia na żadnych podstawach dotyczących podaży i popytu na ropę. Różnica w cenie między kontraktami na dostawę w pierwszym miesiącu ropy brent w październiku, a kontraktami terminowymi z dostawami za rok, nie powiększyła się w ostatnich tygodniach na tyle, żeby można było mówić o wyczerpaniu możliwości składowania zapasów ropy na świecie, uważa Longson. W styczniu różnica wynosiła 11 dolarów na baryłce, a we wtorek około sześć dolarów, jak wynika z danych ICE Futures Europe. Horsnell twierdzi, że świadczy to o mniejszej w tej chwili nadwyżce podaży, niż miało to miejsce na początku roku. Różnica w cenie między ropą brent, a ropą z Dubaju (benchmarkową dla Azji) jest o tej porze roku najniższa od kilku lat, jak podaje Morgan Stanley. To świadczy o stałym stabilnym popycie w Azji na ropę z Bliskiego Wschodu, uważa Longson. Jego zdaniem relacja ceny ropy z Afryki Zachodniej w stosunku do ropy brent wzmocniła się w ostatnich tygodniach. - Mimo niekorzystnych zasadniczych danych makroekonomicznych, większość danych dotyczących popytu w Chinach pozostaje bez zmian – powiedział Longson. – Popyt na benzynę w kraju wzrósł w lipcu o 17 procent i jest to najwyższy wzrost w roku. Napełnienie rezerw ropy w Chinach „to lina ratunkowa dla rynku”, która powoduje, że obecna sytuacja różni się od azjatyckiego krachu w 1998 roku, powiedział 21 sierpnia Jeff Currie, szef działu analiz rynku towarowego Goldman Sachs, w wywiadzie dla telewizji Bloomberg. W grudniu 1998 roku cena ropy brent spadła do 9,55 dolarów za baryłkę, jak wynika z danych ICE. W drugiej połowie roku Chiny napełnią ropą dwa dodatkowe zbiorniki o łącznej pojemności 50 milionów baryłek, jak informuje Międzynarodowa Agencja Energetyczna. Od stycznia do lipca kraj kupował ponad 500 tysięcy baryłek ropy dziennie więcej niż wynosiło dzienne zapotrzebowanie, jak wynika z danych opracowanych przez Bloomberg. China National United Oil Co. – oddział handlowy największego chińskiego koncernu energetycznego – jest w trakcie realizacji największego zakupu ropy z Bliskiego Wschodu w Singapurze. - Ironia polega na tym, ze jeśli weźmiemy dane rynku ropy w Chinach, to są one naprawdę dobre – powiedział Horsnell. – A przyjrzawszy się danym makroekonomicznym wiele osób stwierdzi, że sytuacja wcale nie jest taka zła. Innym ciężarem zdjętym z rynku ropy jest zakończenie corocznego meksykańskiego programu zabezpieczającego, uważa Longson. Kraj zablokował na 2016 rok ceny dla 212 milionów baryłek, poinformowało 20 sierpnia meksykańskie ministerstwo finansów. Według Longsona było to największe zabezpieczenie podjęte przez jakikolwiek rząd, a program miał niedoszacowany negatywny wpływ na ceny, więc jego zakończenie likwiduje zniżkującą presję na ceny ropy. Autor - Grant Smith
