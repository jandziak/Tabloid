Mecze Polska – Rosja żyją własnym życiem, zawsze tak się dzieje, że mają swoje smaczki, nagłe zwroty akcji, towarzyszą im piekielne emocje. Tak było i tym razem w Japonii podczas Pucharu Świata. Kibice zobaczyli wszystko, czego tylko pragną. Raz byli w piekle, by po chwili znaleźć się w niebie i co chyba najważniejsze na koniec mogli fetować wspaniały triumf Biało-Czerwonych - napisał w felietonie dla "Przeglądu Sportowego" Krzysztof Ignaczak. Znamienny jest fakt, że wszystkie zespoły od pierwszych spotkań bardzo dobrze czują, jaka przed nimi mordęga. Zwróciliście uwagę, że nie ma niepotrzebnych skoków, ale i gestów, kłótni pod siatką, nerwów. Wszyscy bardzo stonowani, jakby wiedzieli, że trzeba się oszczędzać na pozostałe spotkania. Pewnie mniej zorientowanym może się nawet wydawać, że te spotkania są o przysłowiową pietruchę, a nie o wielką stawkę. Tym bardziej, że to wrażenie potęgują pustawe trybuny. Ale niech nikt się nie da zmylić, tam w Japonii na całego trwa walka o dwa bilety do Rio de Janeiro. Nikt nie odpuści, dlatego trzeba mądrze gospodarować siłami. Nawet pod siatką, nawet w gestach czy słowach. O tym, że nie ma żartów można się było przekonać już od pierwszego gwizdka sędziego w meczu z Rosjanami. Przecież grali mistrz świata z mistrzem olimpijskim. Trener Władimir Alekno skorzystał z manewru, który zapewnił mu złoto w Londynie. Wytoczył wszystkie najcięższe działa, próbując przeprowadzić dywanowe bombardowanie Polaków. W ataku zagrał wielki Dmitrij Muserski, jako przyjmujący wystąpił Maksym Michajłow. W wypowiedziach przed startem Pucharu Świata rosyjski szkoleniowiec zapowiadał, że taki wariant zakłada tylko w ostateczności. Okazało się, że choć był to drugi mecz turnieju, lecz przeciwko mistrzom świata, więc wysłał armaty na front i czekał na wynik batalii. Ta była imponująca, bo Rosjanie zagrali o niebo lepiej niż choćby w tegorocznej Lidze Światowej. Postawili na piekielnie mocny serwis, na siłę w ataku, odkładając na bok dokładne przyjęcie. Widać było, kiedy udało nam się ich przełamać, że się nie poddawali, chwytali się każdej opcji. I tak w czwartym secie wrócili do klasycznego ustawienia z Muserskim na środku i Michajłowem w ataku. Na nas to było za mało, bo zagraliśmy z wielką wiarą, pewnie trochę niesieni ostatnimi spotkaniami z „wielkim niedźwiedziem”, które zawsze kończyły się naszym triumfem. Wierzyliśmy w sukces nawet po pechowo przegranym secie otwarcia. Polacy podnieśli się w drugim, a potem dzielnie walczyli. Kogo wyróżnię? Cały zespół, bo trzymał równy poziom do końca spotkania. No i zmienników, którzy w każdej chwili potrafili pomóc, dawali z siebie coś ekstra, co pozwoliło nam zwyciężyć. Duże brawa należą się dla Bartka Kurka, bo trzymał naszą grę w ataku. Mamy prawdziwy zespół, nie tylko szóstkę. Przecież po kontuzji Grzesia Łomacza na parkiet wszedł Fabian Drzyzga i poprowadził nas do wygranej. Tak samo było z Michałem Kubiakiem, który zastąpił Mateusza Mikę. To jest zespół mistrzów świata, ale spokojnie, bez podniecania się, bo meczów jeszcze wiele i pewnie z każdym kolejnym będzie coraz trudniej. Biało-Czerwoni muszą się pilnować, zbierać punkciki i kolekcjonować zwycięstwa. Chyba dobrze się stało, że trafiliśmy na Rosjan akurat na początku turnieju. Wprawdzie oni grają starym-nowym składem, jednak widać, że potrzebują jeszcze trochę zgrania. My mamy ich już za sobą, zdobyliśmy trzy punkty i teraz musimy liczyć, że Rosjanie będą zwyciężać innych rywali. A myślę, że jeszcze nie raz pokażą w Japonii, że potrafią grać w siatkówkę. Czegoś mi jednak brakowało. Nasz przyjaciel Aleksiej nie miał możliwości, by pokazać swoje słynne gesty i słowa (nie wiem, może trener Alekno uznał, że nie namówi go do spokoju i postanowił go oszczędzić?). W poprzednich meczach zawsze widzieliśmy jakieś mniejsze lub większe jego przedstawienie. Cóż, może Rosjanie postraszą nim innych, bo w meczu z mistrzami świata go zabrakło. Cieszy także fakt, że polski walec ruszył i miażdży rywali już na starcie. To dla nas, Polaków, bardzo ważne. Z doświadczenia wiem, że kiedy dobrze zaczynamy turniej, później z reguły nigdy nie tracimy już tempa i zawsze kończymy go dobrze. Oby ten walec dojechał do Rio. Za: "Przegląd Sportowy"
