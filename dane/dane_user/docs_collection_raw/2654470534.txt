Dzięki wspaniałej postawie dwóch trzynastolatek z gimnazjum w Bielsku– Białej udało się uratować życie samobójcy Oto przykład na to, że gimnazjaliści to wspaniali młodzi ludzie. Postawą godną naśladowania wykazały się dwie dziewczynki, które widząc mężczyznę stojącego za barierami wiaduktu biegnącego nad drogą S-1 i usiłującego skoczyć z wysokości około 40 m, zdołały go przekonać, aby wrócił w bezpieczne miejsce i zaniechał samobójczej próby. Oficer dyżurny bielskiej policji został poinformowany o mężczyźnie, który stał po drugiej stronie barier na wiadukcie przy bielskiej ul. Witosa i usiłował popełnić samobójstwo, skacząc z wysokości około 40 metrów na jezdnię. Na miejsce natychmiast skierowano służby ratunkowe. W momencie, gdy policjanci podjęli interwencję, 63-latek był już bezpieczny. Dwie 13-letnie dziewczynki, które zauważyły mężczyznę i zaalarmowały o zdarzeniu, zdołały go przekonać, aby wrócił w bezpieczne miejsce i zaniechał próby samobójczej. Mężczyzna został przekazany pod opiekę lekarzy pogotowia ratunkowego. – Dziewczynki zostaną uhonorowane przez policjantów za wzorową postawę. Wysłaliśmy do szkoły list z gratulacjami dla tych wspaniałych gimnazjalistek– mówi Elwira Jurasz z KMP w Bielsku- Białej. 
