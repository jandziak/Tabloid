Ponad 16,8 mln zł kosztowało uzbrojenie ok. 25 ha na terenie Parku Naukowo-Technologicznego Rzeszów-Dworzysko. W ramach inwestycji powstała m.in. farma fotowoltaiczna. Na terenie całego parku powstać ma nawet 3 tys. miejsc pracy. Dziś zakończono uzbrajanie terenów położonych w parku, w uroczystości udział wzięła kandydatka PiS na premiera Beata Szydło. Odsłonięto również tablicę upamiętniająca b. minister rozwoju regionalnego w rządzie PiS Grażynę Gęsicką, która zginęła w katastrofie smoleńskiej. Jej imię nadano również całemu parkowi. Park Naukowo-Technologiczny Rzeszów-Dworzysko leży na terenie Rzeszowa i gminy Głogów Małopolski, właścicielem tych terenów jest powiat rzeszowski. Cały park, który jest podstrefą mieleckiej Specjalnej Strefy Ekonomicznej, ma powierzchnię ok. 85 ha, z czego ponad 60 ha zostało już uzbrojonych wcześniej. Jak mówiła Szydło, która złożyła kwiaty pod tablicą upamiętniającą Gęsicką, była ona jednym z najlepszych ministrów ostatniego 25-lecia. Wspominała, że była to osoba bardzo skromna, miła i życzliwa. - Nie dała nigdy odczuć nam, że z racji swojego doświadczenia i pozycji może mieć ogromną nad nami przewagę. Była jedną z nas i to czuliśmy - dodała. Kandydatka PiS na premiera zaznaczyła, że przesłanie Gęsickiej jest wciąż aktualne. Przesłaniem tym jest – podkreśliła Szydło – zrównoważony rozwój i traktowanie wszystkich równo. - To jest to, do czego powinniśmy dążyć, bo to jest polska racja stanu - podkreśliła. Wiceprezes PiS dodała, że Gęsicka była wizjonerką i wiedziała, w którym kierunku powinniśmy pójść. - Widziała, co potrzeba Polsce, żeby się rozwijać. Wierzę, że niedługo, nie tylko tutaj w parku, ale w całym kraju będziemy mogli wcielać w życie ten program, ten ogromny plan rozwoju Grażyny Gęsickiej. Będziemy pamiętać, o czym nam wszystkim mówiła – Polska ma rozwijać się równo bez względu, w której części mieszkamy i żyjemy. Wszyscy Polacy mają mieć równe szanse - zaznaczyła Szydło. W ramach inwestycji firma, która uzbroiła ostatnie 25 ha terenu, wybudowała m.in. drogę dojazdową, instalację wodno-kanalizacyjną oraz gazową. Uregulowany został też lokalny potok. Dodatkowo spółka wybudowała na powierzchni 2 ha farmę fotowoltaiczną. Będzie to jedna z największych farm tego typu w Polsce. Moc wytwarzanej na farmie energii wyniesie 1 MW. Według wstępnych szacunków przychód z tego tytułu powinien być rzędu od 800 tys. zł do 1 mln zł rocznie. Pieniądze na uzbrojenie dodatkowych prawie 25 ha pochodziły z oszczędności przetargowych przy wcześniejszym przygotowaniu pod inwestycje 60-hektarowego obszaru parku. Pełnomocnik starosty rzeszowskiego ds. parku Waldemar Pijar mówił dziennikarzom, że w przetargu na uzbrajanie ok. 25 ha także udało uzyskać się oszczędności – 5 mln zł. - Wzięliśmy na siebie ryzyko, że w terminie trzech miesięcy te pieniądze przeznaczymy na kolejne inwestycje w strefie. Wybudujemy sieć ciepłowniczą o długości 2,6 km oraz zamontujemy kompleksowy monitoring całego terenu, by inwestorzy czuli się tu jeszcze bezpieczniej. Mamy już wykonawcę i te prace zostaną zakończone do końca listopada tego roku - dodał. Dziś zaprezentowano również pierwszego inwestora w parku. Firma OK Office zajmie działkę o powierzchni ok. 1,4 hektara. Do końca roku ma się pojawić kolejnych trzech inwestorów. W sumie te cztery firmy mają stworzyć ok. 160 miejsc pracy. Docelowo na terenie parku powstać ma 3 tys. miejsc pracy. Cały budżet projektu "Przygotowanie terenów inwestycyjnych pod budowę Parku Naukowo-Technologicznego Rzeszów-Dworzysko" wyniósł prawie 80 mln zł; z tej kwoty ponad 53,2 mln zł stanowiło dofinansowanie unijne z programu Rozwój Polski Wschodniej. (gż)
