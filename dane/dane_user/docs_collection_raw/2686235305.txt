Paweł Fajdek (KS Agros Zamość) wynikami 83,83 i 83,93 m dwukrotnie poprawiał w Szczecinie podczas 61. Memoriału Janusza Kusocińskiego należący do niego rekord Polski w rzucie młotem. 83,93 to dziesiąty rezultat na świecie w historii tej konkurencji. W tym roku 26-letni Fajdek jest bezkonkurencyjny. Ma aż jedenaście wyników ponad 80 m. Za nim jest mistrz olimpijski z Londynu (2012) 33-letni Węgier Krisztian Pars, który tydzień temu uzyskał we Władysławowie odległość "tylko" 79,91. Do niedzielnego startu Fajdka na stadionie im. Wiesława Maniaka rekord Polski wynosił 83,48. Taki rezultat młociarz Agrosu osiągnął 23 sierpnia 2014 roku w Warszawie.
