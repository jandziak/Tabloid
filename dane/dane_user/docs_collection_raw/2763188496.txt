Działające od ponad dwóch dekad w naszym kraju SKOK-i na całym świecie mają swoje odpowiedniki – unie kredytowe. Są to instytucje finansowe, które w centrum działalności zawsze stawiały człowieka, a nie zysk. Udowodniły, że idee spółdzielczości mogą z powodzeniem być stosowane w świecie usług finansowych, będąc jednocześnie alternatywą dla wielkich korporacji. Mimo zmiennych warunków prawnych unie kredytowe dobrze sprawdziły się w czasie globalnego kryzysu, notując stały, zrównoważony wzrost. Dowodzą tego akty poparcia ze strony społeczeństw, które masowo przenosiły swoje oszczędności z banków do unii kredytowych, czego przykładem może być amerykańska akcja Bank Transfer Day. Dziś co drugi Amerykanin posiada konto w unii kredytowej. Stają się one bardzo popularne i wbrew obiegowym opiniom obsługują nie tylko mniej zamożnych obywateli. W Anglii unie kredytowe wychodzą również ze swoją ofertą do brytyjskiej klasy średniej. Brytyjskie unie kredytowe obecnie skupiają 1,1 miliona członków. Od 2004 roku członkostwo w tamtejszych uniach wzrosło o 90 proc. Sprawdzone rozwiązania służące rozwojowi społeczeństw Jakość usług oferowanych przez SKOK-i, ich różnorodność jest zbliżona do systemu bankowego. Podobnie jak banki podlegają gwarancjom Bankowego Funduszu Gwarancyjnego, ale różni je filozofia kreowania produktów oraz polityka działania. W odróżnieniu od komercyjnych banków nie nastawiają się na maksymalizację zysków kosztem ludzi. Obok świadczenia usług finansowych wypełniają także misję społeczną. SKOK-i nawiązują do idei przedwojennych spółdzielczych kas, których twórcą na początku ubiegłego stulecia był dr Franciszek Stefczyk – wielki społecznik i patriota. Kontynuując jego dzieło, SKOK-i są mecenasem kultury i sztuki, opiekunem skarbów polskiego dziedzictwa narodowego, promotorem wartości patriotycznych.
