W górniczym miasteczku w prowincji Shaanxi w środkowych Chinach dzisiaj osunęła się ziemia. Władze poinformowały, że za zaginione uznano 40 osób. Straż pożarna górskiego powiatu Shanyang podała, że w wyniku katastrofy zasypane zostały trzy domy oraz 15 budynków, w których spali pracownicy firmy górniczej Wuzhou. Udało się jednak uratować 14 osób; trwa akcja ratunkowa. Firma Wuzhou wydobywa w tym miejscu wanad, którego używa się m.in. do produkcji cermetali i konstruowania reaktorów jądrowych. Państwowa telewizja CCTV podaje, że w Shanyang padały niedawno ulewne deszcze. Według telewizji akcję ratunkową utrudnia stromy i nierówny teren. Trwa zasypywanie lokalnej rzeki, co ma pozwolić na budowę drogi ułatwiającej dojazd na miejsce ciężkiemu sprzętowi. (WM)
