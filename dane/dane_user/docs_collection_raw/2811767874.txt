Andrzej Maleszka, pisarz i reżyser filmów, autor serii powieści dla dzieci "Magiczne drzewo" odbierze jutro w poznańskim teatrze Scena Wspólna Order Uśmiechu - międzynarodowe odznaczenie nadawane przez dzieci za działania przynoszące im radość. Andrzej Maleszka to reżyser filmowy, autor powieści i scenariuszy, którego twórczość łączy motywy fantastyczne i realistyczne. Powieści z cyklu "Magiczne drzewo" rozgrywają się wśród współczesnych realiów, w które wkraczają niesamowite, magiczne zdarzenia. Mimo fantastycznych motywów powieści i filmy poruszają też ważne tematy społeczne. Autor znakomicie rozumie świat dzieci i opowiada historie z ich punktu widzenia. Jako reżyser jest też ekspertem w pracy z młodymi aktorami. Tworzy do swych powieści cyfrowe ilustracje przypominające kadry z fantastycznych filmów. Cykl powieści "Magiczne Drzewo" stał się jednym z największych bestsellerów wśród książek dla młodych czytelników. - To książka, które może pokonać gry komputerowe. Ma niesamowitą energię, tempo, a jednocześnie mówi o ważnych sprawach. Magiczne Drzewo dowodzi, że można napisać powieść dla dzieci atrakcyjną, a zarazem mądrą - mówiła o twórczości Maleszki aktorka Danuta Stenka, a kompozytor Krzesimir Dębski podkreślał, że źródłem sukcesu Maleszki jest fakt, że autor trzyma stronę dzieci. - Stoi konsekwentnie po ich stronie i one to czują. To my, dorośli, poznając jego filmy czy książki, czujemy się czasem zawstydzeni, że nie mamy dla dzieci czasu albo nie umiemy ich tak, jak autor Magicznego Drzewa, rozumieć - mówił kompozytor. Inspiracją do stworzenia Orderu Uśmiechu był wywiad z Wandą Chotomską z okazji 5-lecia dobranocki dla dzieci "Jacek i Agatka”. Pisarka opowiedziała wtedy o chłopcu ze szpitala rehabilitacyjnego pod Warszawą, który marzył o nadawaniu dziecięcego odznaczenia osobom szczególnie zasłużonym dla dzieci. Dziennikarze z redakcji "Kuriera Polskiego", gdzie ukazał się wywiad, uznali, że może być to świetna inicjatywa, za sprawą której dzieci będą nagradzać pracę dorosłych. W 1979 r. (ogłoszonym przez ONZ Międzynarodowym Rokiem Dziecka) Sekretarz Generalny ONZ – Kurt Waldheim nadał Orderowi Uśmiechu rangę międzynarodową. Od tej pory Kapituła Orderu Uśmiechu przyznaje odznaczenia przedstawicielom wszystkich nacji świata. Kiedy powstał pomysł na stworzenie Orderu Uśmiechu, ogłoszono konkurs na projekt odznaczenia. Słońce odrysowane od talerzyka i szklanki stworzyła dziewięciolatka z Głuchołaz – Ewa Chrobak. Projekt ten został wybrany spośród 44 tysięcy innych dziecięcych pomysłów, a dziś jest zastrzeżonym znakiem graficznym, do którego wyłączne prawa autorskie posiada Międzynarodowa Kapituła Orderu Uśmiechu. Order Uśmiechu jest odznaczeniem wyjątkowym, ponieważ jako jedyne na świecie przyznawane jest wyłącznie na wniosek dzieci. To one jako pierwsze muszą dostrzec w dorosłym coś wyjątkowego i wartego propagowania, a następnie swoimi argumentami przekonać członków Kapituły. Odznaczenie dostaje się za tworzenie takiego świata, który jest przyjazny, bezpieczny dla dzieci oraz wpływa na polepszenie ich dzieciństwa. Order Uśmiechu otrzymuje się za konkretne działania, które wyzwalają radość na twarzach najmłodszych. Nim rozpocznie się ceremonia wręczenia, kandydat musi przejść długą drogę weryfikacji. Ceremonii wręczania Orderu towarzyszy rytuał wypicia soku z cytryny – koniecznie z uśmiechem - oraz pasowania różą. Każdy nowo pasowany Kawaler Orderu Uśmiechu przyrzeka przed dziećmi i członkami Kapituły "być zawsze pogodnym i radość dzieciom przynosić". Order przyznawany jest dwa razy do roku – pierwszego dnia wiosny i ostatniego dnia lata. Pierwszym laureatem Orderu Uśmiechu został w 1969 roku prof. Wiktor Dega, wybitny lekarz i uczony, twórca poznańskiej szkoły ortopedii i rehabilitacji. Do tej pory dzieci z całego globu uhonorowały Orderem Uśmiechu ponad 900 osób z przeszło 40 krajów świata. Wśród Kawalerów odznaczenia są takie osobistości, jak Jan Paweł II, Dalajlama XIV, Matka Teresa z Kalkuty, Nelson Mandela, Irena Sendlerowa, ks. Jan Twardowski, Tove Jansson, Astrid Lindgren, Wanda Chotomska, J.K. Rowling, Anna Dymna. Dotychczas ukazało się sześć książek z cyklu "Magiczne drzewo" Andrzeja Maleszki, a wydawnictwo Znak zapowiada, że już wkrótce ukaże się kolejna powieść zatytułowana "Świat Ogromnych". Bohaterowie będą musieli mieszkać w domu olbrzymów i chodzić do szkoły z pięciometrowymi dziećmi będąc jedynymi małymi istotami w świecie, gdzie wszystko jest ogromne, a każdy chce być jeszcze większy. Aby ich uratować, z normalnego świata, rusza ekspedycja przyjaciół - Kuki, Gabi i mówiący pies Budyń, którzy muszą znaleźć i ułożyć tajemnicze puzzle z mapą drogi do świata ludzi. (gż)
