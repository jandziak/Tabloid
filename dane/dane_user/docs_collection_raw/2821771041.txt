Drugi dzień spadków na giełdzie w Atenach po pięciu tygodniach wstrzymanych notowań. Wczoraj indeks ASE zanurkował o 23 procent, a akcje banków spadały do 30 procent - progu ustalonego przez giełdę. Dziś od rana spadki są mniejsze. Przed 11.00 główny indeks tracił ponad 2 procent. Na otwarcie spadki były większe - przekraczały 4 procent. Jednocześnie część banków dalej silnie traci, powtarzając wczorajsze rekordy. Tymczase, opozycja w Grecji żąda pociągnięcia do odpowiedzialności osób, których decyzje doprowadziły do wczorajszego krachu na giełdzie ateńskiej. Były to największe spadki na greckiej giełdzie od 1987 roku. Inwestorzy masowo pozbywali się akcji, niemal całkowicie brakowało nowych nabywców. Deputowany Nowej Demokracji Christos Staikouras oskarża rząd o to, że przez zaniedbania i błędne decyzje doprowadził do załamania na Giełdzie Papierów Wartościowych. Krach spowodował ogromne straty inwestorów, zwłaszcza detalicznych. Sytuacja ta jest związana z wprowadzonymi ograniczeniami finansowymi. Przy obrocie akcjami Grecy nie mogą korzystać ze swoich środków zdeponowanych w bankach. Ci, którzy chcą inwestować, muszą sięgać po nowe pieniądze. Rząd tłumaczy, że decyzję konsultował z Europejskim Bankiem Centralnym. Wyjaśnia, że restrykcje wprowadzono w obawie przed odpływem znacznych środków z lokat bankowych na rynek akcji. Ograniczenia finansowe nie dotyczą obcokrajowców. Nierównemu traktowaniu inwestorów sprzeciwia się Stowarzyszenie Inwestorów Ateńskich.
