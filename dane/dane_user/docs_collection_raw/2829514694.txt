W Berlinie rozpoczęło się spotkanie ministrów spraw zagranicznych Niemiec, Francji, Rosji i Ukrainy. Szefowie dyplomacji omówią sytuację w Donbasie i przygotują szczyt tzw. czwórki normandzkiej w Paryżu zapowiedziany na początek października. Na zaproszenie ministra Franka-Waltera Steinmeiera do stolicy Niemiec przyjechali Laurent Fabius z Francji, Siergiej Ławrow z Rosji i Pawło Klimkin z Ukrainy. Rozmowy odbywają się w Wilii Borsig, domu gościnnym niemieckiego MSZ. Od 1 września w Donbasie obowiązuje zawieszenie broni między stroną ukraińską i prorosyjskimi separatystami, uzgodnione przez grupę kontaktową ds. konfliktu na Ukrainie. Zdaniem stron konfliktu rozejm jest przestrzegany. Władze w Kijowie oraz separatyści zaplanowali, niezależnie od siebie, na koniec października wybory samorządowe. Od początku walk na wiosnę 2014 roku pomiędzy wojskami ukraińskimi a separatystami wspieranymi przez Rosję zginęło niemal 8 tys. osób. Steinmeier zapowiadał wcześniej, że będzie chciał rozmawiać także o Syrii. Berlin widzi obecnie szansę na włączenie Rosji do dyplomatycznych zabiegów o rozwiązanie konfliktu. Rozmowy w gronie czterech państw trwają od lata 2014 roku. W lutym przywódcy Francji, Niemiec, Rosji i Ukrainy zatwierdzili porozumienia mińskie dotyczące rozejmu w Donbasie. Nazwę format normandzki przyjęto po spotkaniu kanclerz Niemiec Angeli Merkel oraz prezydentów Francji, Rosji i Ukrainy: Francois Hollande'a, Władimira Putina i Petra Poroszenki w Normandii. 6 czerwca 2014 roku na marginesie obchodów 70. rocznicy lądowania aliantów w tym francuskim regionie doszło do pierwszych rozmów czworga przywódców o uregulowaniu sytuacji na wschodzie Ukrainy. Porozumienia mińskie przewidywały przerwanie ognia w poszczególnych rejonach obwodów donieckiego i ługańskiego na wschodzie Ukrainy od 15 lutego 2015 roku. Przewidywały także wycofanie przez ukraińskie siły rządowe i prorosyjskich separatystów całego ciężkiego uzbrojenia w celu stworzenia strefy bezpieczeństwa po obu stronach tzw. linii styczności. Proces ten miała wspierać OBWE i jej obserwatorzy wysłani na wschód Ukrainy. Zapowiedziano m.in. dialog o przyszłym funkcjonowaniu rejonów Donbasu opanowanych przez separatystów, uwolnienie i wymianę zakładników, przywrócenie całkowitej kontroli Kijowa nad granicą państwową w całej strefie konfliktu. Porozumienia mińskie przewidywały ponadto wycofanie wszystkich zagranicznych formacji zbrojnych. (RZ)
