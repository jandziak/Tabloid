Wielki pech Marcina Lewandowskiego (27 l.)! Polak był co prawda trzeci na mecie biegu na 800 metrów sopockich halowych MŚ w lekkoatletyce, ale już po zakończeniu rywalizacji został niestety zdyskwalifikowany. Srebro wywalczył Adam Kszczot (24 l.). To był fantastyczny bieg. Kszczot od początku plasował się w czołówce, z kolei Lewandowski wyraźnie przyspieszył na trzecim okrążeniu. Wydawało się, że któryś z naszych może nawet wygrać, jednak czujność na finiszu zachował Etiopczyk Mohhamed Aman (20 l.). On właśnie był najszybszy na ostatnich metrach i wywalczył złoty medal. Kszczot niezagrożenie przybiegł na drugim miejscu, z kolei Lewandowski do samego końca musiał bronić się przed atakami Brytyjczyka Andrewa Osagie (26 l.), którego wyprzedził na mecie o zaledwie jedną setną sekundy! Już po biegu okazało się, że na ostatnim wirażu nasz zawodnik przekroczył stopą krawężnik od wewnątrz i został zdyskwalifikowany. - Czułem, że przekroczyłem linię i na mecie nie byłem pewien, czy medal zawiśnie na mojej szyi - powiedział Lewandowski, który jednak tuż po zakończeniu biegu cieszył się na bieżni jak dziecko i dziękował widowni. Dla byłby to pierwszy w karierze krążek w imprezie rangi światowej. Dotychczas stawał jedynie na podium mistrzostw Europy. Z kolei dla Kszczota to już druga medalowa zdobycz w historii jego startów podczas halowych mistrzostw świata. Przed czterema laty był trzeci. Teraz ma srebro, więc dla niego to życiowe osiągnięcie. 
