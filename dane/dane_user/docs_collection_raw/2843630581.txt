Katalońskie ugrupowania separatystyczne mogą zdobyć nieznaczną większość we wrześniowych wyborach regionalnych - wynika z opublikowanego dzisiaj sondażu. Jak wskazują komentatorzy, może to otworzyć drogę temu regionowi Hiszpanii do niepodległości. Sondaż państwowego Centrum Badań Społecznych przewiduje, że listy wyborcze - konserwatywna Junts pel Si (Razem dla tak) i antykapitalistyczna CUP - utworzone przez główne ugrupowania dążące do niepodległości Katalonii, wspólnie mają szansę na uzyskanie 44 proc. głosów. Zapewniłoby im to nieznaczną większość 68 miejsc w 135-mandatowym parlamencie regionalnym. Szef katalońskiego rządu Artur Mas uważa, że taki wynik wystarczy, by rozpocząć proces przygotowujący Katalonię do odłączenia się od Hiszpanii w 2017 r. Według innego sondażu na obie listy zagłosować może nawet 46,1 proc. uprawnionych, co zagwarantowałoby im 70-74 miejsc w parlamencie. Z poprzedniego takiego badania, opublikowanego w niedzielę, wynikało, że na te listy głosowałoby 44,8 proc. Katalończyków, co przełożyłoby się na 67-70 mandatów. W piątek w Barcelonie odbędzie się manifestacja rozpoczynająca kampanię, która ma przedstawić wybory zaplanowane na 27 września jako plebiscyt w sprawie niepodległości Katalonii. Debata na ten temat wzbudza liczne kontrowersje. Zbliżające się wybory odbędą się po trzech latach sporów między katalońskimi władzami a hiszpańskim rządem Mariano Rajoya. Przedstawiciele konserwatywnej rządzącej Partii Ludowej (PP) utrzymują, że Katalonii niezbędne jest wsparcie władz centralnych, a Rajoy zapewniał w środę, że "region potrzebuje władzy, która zajmie się prawdziwymi problemami ludzi". Socjaliści obiecują reformy konstytucyjne, które zapewniłyby Katalonii większą autonomię, a radykalna lewicowa partia Podemos (Możemy) opowiada się za przeprowadzeniem secesyjnego referendum. Jeszcze pięć lat temu tylko 20 proc. z 7,5 mln mieszkańców Katalonii opowiadało się za niepodległością regionu. Jednak odsetek ten wzrósł po ciężkich latach kryzysu i prowadzonej przez rząd polityki oszczędnościowej. Ponadto Katalończycy w 2010 r. poczuli się zdradzeni, gdy Trybunał Konstytucyjny pozbawił ich statusu "narodu" i zmniejszył ustanowiony w 2006 r. zakres autonomii regionu - przypomina agencja AFP. Z kolei minister finansów Cristobal Montoro ostrzegł w poniedziałek, że niepodległość Katalonii, wytwarzającej ok. 19 proc. hiszpańskiego PKB, "spowoduje straszny kryzys społeczny w Hiszpanii i przerwie proces naprawy gospodarki". Choć władze Hiszpanii uważają, że niepodległa Katalonia zostałaby wykluczona z Unii Europejskiej, były szef Komisji Europejskiej Jose Barroso oraz brytyjski premier David Cameron mówili, że regiony takie jak Katalonia, które odłączą się od UE, mogą ubiegać się o ponowne przyjęcie do Wspólnoty. (KK)
