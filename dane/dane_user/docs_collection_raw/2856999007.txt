Chyba nikt nie ma wątpliwości co do tego, że odświeżona seria MT jest sprzedażowym strzałem w dziesiątkę. Yamaha również doskonale zdaje sobie z tego sprawę i szykuje kolejny model. Na rynku mamy już modele MT-125, MT-07, MT-09 i MT-09 Tracer. W Azji co chwila pojawiają się zdjęcia modelu MT-25, więc niewykluczone, że w Europie i Stanach Zjednoczonych pojawi się MT z silnikiem od YZF-R3. Wygląda jednak na to, że to nie koniec nowości z rodziny MT. Yamaha Motor Europe pokazała krótki klip, z którego wynika, że we wrześniu ciemna strona mocy może pojawić się również w wersji terenowej. Szalony trzycylindrowy silnik, off-roadowe właściwości i zapewne przystępna cena - taki będzie przepis na MT-09, która pozwoli na szybkie przemieszczanie się po bezdrożach. Ciekawe spekulacje pojawiły się we włoskim Omnimoto.it. Tamtejsi dziennikarze twierdzą, że motocykl mógłby być napędzany silnikiem stosowanym w skuterach śnieżnych serii Viper M-TX, który ma moc 180 koni mechanicznych. Druga odważna hipoteza zakłada, że producent zaprezentuje nowy silnik. Pewne jest to, że będzie on miał trzy cylindry. Krótko po opublikowaniu tego newsa w portalu MOTOGEN. dowiedzieliśmy się od polskiego importera, że nowy pojazd to wcale nie będzie motocykl tylko Side x Side.
