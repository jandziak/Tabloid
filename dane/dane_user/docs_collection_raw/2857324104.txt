Uważacie, że arabskie kobiety, które ukrywają się pod burkami, czy czadorem nie przejmują się swoją urodą? Nic bardziej mylnego. Poznajcie ich tajniki! I wcale nie chodzi o żony wpływowych i niebotycznie bogatych szejków, lecz o zwykłe kobiety z klasy średniej. Choć religia, a często po prostu tradycja, każe im się zasłaniać, to uroda jest dla Arabek niezmiernie ważna. Mimo że wiele pań stosuje jedynie naturalne metody dbania o siebie. Jednym z podstawowych zabiegów jest depilacja. Arabska kobieta nie może mieć na skórze żadnego włoska! Dlatego całe ciało poddają zabiegowi halawy. To rodzaj pasty cukrowej, która działa tak samo jak doskonale znany Europejkom wosk. Zabieg jest jednak mniej bolesny, a skóra pozostaje niepodrażniona. Głównie dlatego, że w skład halawy wchodzą jedynie naturalne składniki – sól morska, sok z cytryny, cukier i woda. Arabki starają się, by większość kosmetyków była naturalna.  I dlatego też z podobnych składników przygotowują same w domu peelingi. Do soku z cytryny i soli dodają jeszcze kawy, mleka i oliwy. Skóra po takim peelingu jest niezwykle delikatna i pięknie pachnie. Henna jest i nam znana, jednak ta arabska, pozbawiona jest wszelkich chemicznych dodatków, dzięki czemu nie podrażnia oczu, a jej kolor jest bardziej intensywny i dłużej się utrzymuje. By brwi były perfekcyjnie wymodelowane, a na twarzy nie było śladu jakiegokolwiek włoska, panie stosują tak zwane nitkowanie, które coraz częściej możemy spotkać i w Europie. Za pomocą dwóch nitek kosmetyczka usuwa z ich twarzy nawet najdrobniejszy meszek.  A słyszałyście o łaźniach? To dopiero prawdziwy rytuał. W tak zwanych „hammam” spotykają się panie nie tylko po to, by zadbać o ciało, ale i poplotkować z koleżankami. Jeśli sądzicie, że kobiety rozmawiają o dzieciach i gotowaniu, to mogłybyście mocno się zdziwić. Nie brakuje pikantnych tematów, a wręcz wiodą one prym. Starsze kobiety pouczają młode mężatki, jak postępować z mężem, co robić, by sprawić mu przyjemność i wiele, wiele innych... Tymczasem panie korzystają z parujących kamieni, poddają swe ciała bolesnemu zabiegowi, który polega na chłostaniu ciała spiętymi w małe bukieciki witkami i pluskają się w parującym basenie. Długie i gęste włosy na głowie to duma wielu Arabek. I choć wiele z nich może się nimi pochwalić tylko przy rodzinie, to i tak starają się, by nie straciły połysku i były zdrowe. Dlatego przynajmniej raz w tygodniu nakładają na nie naftę wymieszaną z żółtkiem jajka. Przy dłuższym stosowaniu potrafi ona zdziałać prawdziwe cuda! 
