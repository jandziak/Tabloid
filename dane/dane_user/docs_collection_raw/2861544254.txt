Prezydent Andrzej Duda zanotował pierwszy poważny sukces. Rząd, ustami wicepremiera Siemoniaka, wsparł jeden z jego najważniejszych postulatów wyborczych. Jest kompromis w sprawie ofensywy dyplomatycznej, mającej na celu stałą obecność sił zbrojnych Sojuszu Północnoatlantyckiego w Polsce. Polska w NATO jest członkiem drugiej kategorii. A to dlatego, że mocarstwa zobowiązały się wobec Rosji, że w przyjętych w 1998 r. w skład Sojuszu państwach nie będą rozmieszczać na stałe dużych oddziałów wojsk, broni jądrowej i poważnej infrastruktury. To czyni kraje flanki wschodniej, w tym Polskę, bezbronnymi, ponieważ w przypadku rosyjskiego blitzkriegu nikt nie zdąży przyjść nam z pomocą. Stany Zjednoczone, Niemcy i Francja chcą za wszelką cenę dotrzymywać umów zawartych z Rosją i nie ma dla nich szczególnego znaczenia, że Moskwa po inwazji na Ukrainę wielokrotnie łamała fundamentalne zasady prawa i porządku międzynarodowego. Z tego powodu na terytorium naszego kraju przebywają czasowo tylko niewielkie oddziały sojusznicze. W przypadku jakiejkolwiek agresji zachodni przywódcy pod byle pretekstem będą mogli podjąć decyzję o ich szybkim wycofaniu. Polska jest dziś krajem frontowym NATO i powinna być broniona, w taki sam sposób, jak były bronione kraje frontowe NATO w trakcie zimnej wojny. Przypomnijmy, że wówczas analogiczną pozycję strategiczną miała Republika Federalna Niemiec. W szczytowym momencie konfrontacji między Zachodem a Sowietami na jej terytorium stacjonowała kilkusettysięczna armia sojusznicza. Nawet obecnie liczy ona prawie 60 tys. A przecież nikt i nic militarnie Niemcom nie zagraża. Dlaczego więc w naszym kraju rotacyjnie stacjonuje od kilkuset do kilku tysięcy żołnierzy NATO? Politycy zachodni przymykają oczy na fakt, że to nie RFN, a Polska jest obecnie krajem frontowym Zachodu, z którym prezydent Rosji, Władimir Putin, toczy od lat niewypowiedzianą wojnę. Trzeba więc im o tym przypomnieć. Do niedawna polskie władze chowały głowę w piasek. Prezydent Komorowski za „prawidłowe” uznał decyzje ostatniego szczytu NATO o niestacjonowaniu wojsk sojuszniczych na naszym terytorium. Prawdopodobnie sądził, że zmiana stanowiska mocarstw w tej sprawie jest nierealna. Trzeba jednak przyznać, że niektórzy politycy rządzącej PO, tacy jak ówczesny minister spraw zagranicznych, Radosław Sikorski, czy minister obrony, Tomasz Siemoniak, nieśmiało artykułowali potrzebę bardziej asertywnego podejścia do wzmocnienia flanki wschodniej Sojuszu. Celem Polski na szczyt NATO w Warszawie jest wzmocnienie całości sił Sojuszu oraz trwała obecność sojusznicza na terytorium naszego kraju Stanowisko rządu PO-PSL zmieniło się po przegranych wyborach prezydenckich. Na dzień przed zaprzysiężeniem prezydenta Dudy wicepremier Siemoniak w trakcie posiedzenia sejmowej komisji obrony zadeklarował, że „celem Polski na szczyt NATO w Warszawie jest wzmocnienie całości sił Sojuszu oraz trwała obecność sojusznicza na terytorium naszego kraju”. Tym samym w najważniejszej kwestii dotyczącej bezpieczeństwa Polski zapanował wreszcie ponadpartyjny kompromis. Mało kto zauważył, że do korekty polityki zagranicznej, zapowiadanej w inauguracyjnym przemówieniu prezydenta Dudy, doszło jeszcze przed jego wygłoszeniem. Ten kompromis, jakkolwiek niezmiernie ważny, to jednak tylko pierwszy krok, a w właściwie warunek konieczny, na drodze do głównego celu, czyli stacjonowania na naszym terytorium takich sił NATO, które w rzeczywisty sposób wpłyną na nasze bezpieczeństwo. A nie będzie on łatwy do osiągnięcia, ponieważ nasi najważniejsi sojusznicy, Amerykanie i Niemcy, nie chcą się nań zgodzić. Waszyngton gra zresztą na naszą naiwność i całą winę sprytnie przerzuca na Berlin, który ma być rzekomo bardziej prorosyjski, dążąc za wszelką cenę do porozumienia z Kremlem. Powinniśmy przestać kierować się bezrefleksyjną miłością do Ameryki, a pamiętać o najbardziej podstawowych zasadach Realpolitik. Jedna z nich głosi, że mocarstwa mają naturalną skłonność do dogadywania się kosztem państw słabszych. Obama, nie godząc się na wzmocnienie państw flanki wschodniej, po prostu otwiera sobie drogę do kolejnego zgniłego kompromisu z Putinem. Jego istotą będzie niepisany układ o podziale stref wpływów w Europie, który mieć będzie fundamentalne znaczenie dla geostrategicznej pozycji Polski. Głównym adresatem naszej dyplomatycznej ofensywy winny być Stany Zjednoczone, bo to ich głos w Sojuszu jest decydujący i tylko one dysponują odpowiednimi zasobami militarnymi, by nas realnie wesprzeć. Berlin należy traktować jako drugi adres naszych dyplomatycznych wysiłków. Polsko-polski kompromis w tak fundamentalnej sprawie jest konieczny dla komfortu naszych negocjatorów. Czeka ich bowiem bardzo trudne zadanie. Powiedzmy otwarcie, jeśli mocarstwa zachodnie w ciągu najbliższego roku dogadają się z Putinem, to nie będą mieć najmniejszych skrupułów i na ołtarzu tego porozumienia złożą interesy naszego bezpieczeństwa. Dlatego ewentualne niepowodzenie naszych negocjatorów nie powinno być wykorzystane w bieżącej łomotaninie politycznej. Prezydent i rząd w razie weta Waszyngtonu i Berlina muszą mieć opracowany szczegółowy plan B. Skoro nasi sojusznicy nie chcą wesprzeć nas bezpośrednio, to powinni wspomóc rozwój naszych własnych zdolności obronnych. Chodzi o to, żeby efektem przyszłorocznego szczytu NATO w Warszawie była rzeczywista poprawa bezpieczeństwa naszego kraju, a nie kolejne puste i pięknie brzmiące deklaracje.
