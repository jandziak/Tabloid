3 września, o godzinie 21.05, na antenie Polsatu startuje 6. sezon serialu "Przyjaciółki". Już w pierwszym odcinku nowej serii poznamy nowego bohatera, który nieśmiało zacznie krążyć po orbicie Anki (Magdalena Stużyńska-Brauer). Wcieli się w niego Przemysław Sadowski. Jak do tego dojdzie? Przy okazji organizowania przyjęcia urodzinowego dla dziesięciolatki, Anka (Magdalena Stużyńska-Brauer) poznaje jej ojca, Leszka (Przemysław Sadowski). Pomaga mu zapanować nad dziećmi i ogarnąć sytuację. Następnego dnia Leszek przychodzi do cukierni z kwiatami, aby podziękować Ance za pomoc. Okazuje się miłym, statecznym facetem z dwiema córkami, młodsza w wieku bliźniaków Anki, starsza w wieku jej córki, Julki. Leszek jest wdowcem od 4 lat. Ance dobrze rozmawia się z Leszkiem, mają dużo wspólnych tematów. O tym jednak, jak rozwinie się ta znajomość i czy między Anką a Leszkiem zaiskrzy, przekonamy się jesienią w szóstej odsłonie "Przyjaciółek”. Dwanaście nowych odcinków już od 3 września na antenie Telewizji Polsat W szóstej serii serialu „Przyjaciółki” obok Małgorzaty Sochy, Joanny Liszowskiej, Anity Sokołowskiej i Magdaleny Stużyńskiej-Brauer wystąpi plejada aktorów, a wśród nich kluczowi aktorzy z poprzednich sezonów, m.in.: Agnieszka Sienkiewicz, Marcin Rogacewicz, Bartek Kasprzykowski, Ewa Kasprzyk, Mikołaj Krawczyk, Filip Bobek, Elżbieta Jarosik, Grzegorz Wons, Mariusz Bonaszewski i Lesław Żurek. W nowym sezonie dołączą do nich: Krzysztof Wieszczek i Przemysław Sadowski.
