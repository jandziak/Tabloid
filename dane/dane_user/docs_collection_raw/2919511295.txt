Grzegorz Fijałek i Mariusz Prudel oraz Piotr Kantor i Bartosz Łosiak odpadli w ćwierćfinale mistrzostw Europy w siatkówce plażowej. W sobotę brązowy medal w turnieju w Klagenfurcie zdobyły Kinga Kołosińska i Monika Brzostek. Oba polskie duety przegrały z Holendrami - Fijałek (UKS SMS Łódź) i Prudel (TS Volley Rybnik) ulegli wicemistrzom świata Reinderowi Nummerdorowi i Christiaanowi Varenhorstowi 1:2 (18:21, 21:14, 10:15), zaś Kantor (MKS Dąbrowa Górnicza) i Łosiak (KS Jastrzębie) okazali się słabsi od Alexandra Brouwera i Roberta Meeuwsena - 0:2 (19:21, 22:24). W 1/8 finału z austriackimi zawodami pożegnali się Michał Kądzioła (MKS Dąbrowa Górnicza) i Jakub Szałankiewicz (Stakolo Staszów), którzy nie sprostali Nummerdorowi i Varenhorstowi. Polskich zawodników zabraknie na podium ME, natomiast w sobotę po brąz sięgnęły Kinga Kołosińska i Monika Brzostek (obie AZS UMCS TPS Lublin). W decydującym meczu pokonały Słowaczki Natalię Dubovcovą i Dominikę Nestarcovą 2:0 (21:17, 22:20), a w nagrodę otrzymały czek na 10 tysięcy euro.
