Analitycy BM BGŻ BNP Paribas w raporcie z 31 lipca zalecają kupowanie akcji CCC, wyznaczając cenę docelową na 227,45 zł. W tym samym raporcie wydano rekomendację "neutralnie" dla LPP, gdzie jedną akcję wyceniono na 7.676,39 zł. W ocenie analityków W najbliższych latach CCC pokaże pozytywne efekty przyspieszającej ekspansji zagranicznej. W krajach Europy Środkowej celem jest zrównanie się z obecnym liderem rynkowym (Deichmann). W Austrii i Niemczech budowa skali umożliwi osiągniecie poziomu break-even i skuteczne zaistnienie na tych rynkach" - czytamy w rekomendacji. Dodając do tego istniejące miejsce do rozwoju w Polsce, oczekujemy wzrostu średniorocznej stopy przyrostu EBITDA z 23,7 proc. w latach 2009-2014, do 33,4 proc. w 2014-2019" - dodano. Autorzy raportu ocenili, że wysoka wycena CCC w stosunku do grupy porównawczej (50 proc. premii) jest uzasadniona właśnie przez wysokie tempo wzrostu wyników. W przypadku LPP planowane wejście na rynek niemiecki oraz szybszy rozwój w krajach bałkańskich nie będzie - zdaniem analityków BM BGŻ BNP Paribas - wystarczające do utrzymania dotychczasowego tempa poprawy wyników. Nasycenie rynku polskiego oraz kryzys gospodarczy w Rosji i na Ukrainie przełożą się według naszych prognoz na spadek średniorocznej stopy poprawy EBITDA z 30,4 proc. w latach 2009-2014, do 19,6 proc. w horyzoncie 2014-2019" - napisano w raporcie. Dodano, że na kłopoty spółki nakłada się również silny wzrost kursu dolara, czego efektem będzie spadek marży brutto ze sprzedaży. W poniedziałek po godzinie 11.00 jedna akcja CCC kosztuje 191,25 zł, a LPP 7.585 zł.
