Fragment książki "Wada ukryta" Thomasa Pynchona, która ukazała się nakładem wydawnictwa Albatros. Przyszła alejką i wspięła się po schodkach z tyłu, tak jak to zwykle robiła. Doc nie widział jej od ponad roku. Nikt jej nie widział. Dawniej zawsze chodziła w sandałach, dole od bikini w kwiatki i spranym podkoszulku Country Joe & the Fish. Tego wieczoru była ubrana jak typowa panna z miasta, z włosami znacznie krótszymi, niż zapamiętał. Wyglądała dokładnie tak, jak przysięgała, że nigdy nie będzie. — To ty, Shasto? — Wydaje mu się, że ma omamy. — To chyba kwestia nowego opakowania. Stojąc w ulicznym świetle wpadającym przez kuchenne okno, tak bladym, że nigdy nie było sensu wieszać zasłon, słuchali dobiegającego z dołu przyboju. Wieczorami, kiedy zdrowo wiało, łoskot fal słychać było niekiedy w całym mieście. — Chcę, żebyś mi pomógł, Doc. — Wiesz, że mam teraz biuro? Tak jakbym normalnie chodził do pracy? — Sprawdziłam w książce telefonicznej. Zastanawiałam się, czy tam pójść. Ale potem pomyślałam, że lepiej dla wszystkich, żeby to wyglądało na schadzkę. Okay, nici z romantycznego wieczoru. Niech to szlag. Ale może trafi się chociaż jakaś fucha. — Ktoś ma cię na oku? — Przez godzinę jeździłam po okolicy, żeby nie wzbudzać podejrzeń. — Może piwa? — Podszedł do lodówki, wyjął dwie puszki ze skrzynki, którą trzymał w środku, i podał jej jedną. — Jest pewien facet... — zaczęła. Jasna sprawa, ale czym tu się przejmować? Gdyby dostawał centa za każdym razem, gdy klient zaczynał w ten sposób, siedziałby już teraz na Hawajach, urąbany w dzień i w noc, surfując po falach w Waimei, albo jeszcze lepiej, wynajmując kogoś, żeby surfował za niego... — Dżentelmen wyznający proste wartości — powiedział z uśmiechem. — No dobrze, Doc. Jest żonaty. — Chodzi... chodzi o pieniądze? Shasta odrzuciła do tyłu włosy, których nie miała, i uniosła brwi, jakby chciała powiedzieć: "I co z tego?". Doc nie miał nic przeciwko temu. — A żona... wie o tobie? Pokiwała głową. — Ale też się z kimś spotyka. Tyle że to nie jest to co zwykle... Oni próbują wyciąć razem jakiś podły numer. — Żeby zwiać z majątkiem mężusia... No tak, słyszałem, coś takiego zdarzyło się już chyba kilka razy w Los Angeles. Co dokładnie miałbym dla ciebie zrobić? Doc znalazł papierową torbę, w której przyniósł do domu kolację, i udał, że coś na niej notuje, ponieważ jej mundurek i makijaż wyglądający, jakby go w ogóle nie było, spowodowały starą, dobrze znaną erekcję, którą Shasta wcześniej czy później zawsze wyczarowywała. Czy to się kiedyś skończy? Oczywiście, że się skończy. Już się skończyło. Przeszli do frontowego pokoju. Doc położył się na sofie, ale Shasta nie mogła usiedzieć na miejscu. — Rzecz w tym, że chcą mnie w to wciągnąć — wyjaśniła. — Uważają, że tylko ja mam do niego dostęp, kiedy jest odsłonięty lub kiedy odsłoni się na tyle, na ile to możliwe. — Śpiąc z tyłkiem na wierzchu. — Wiedziałam, że zrozumiesz. — Nadal starasz się odgadnąć, czy to źle, czy dobrze, Shasto? — Gorzej — odparła, świdrując go wzrokiem, który tak dobrze pamiętał. Kiedy go pamiętał. — Jak bardzo powinnam być wobec niego lojalna? — Mam nadzieję, że mnie o to nie pytasz. Żeby nie powtarzać sloganów, ludzie powinni być lojalni wobec każdego, z kim się regularnie pieprzą... — Dzięki. W poradniku w gazecie pisali mniej więcej to samo. — Pięknie. Więc nie mówmy o uczuciach, porozmawiajmy o pieniądzach. Jaką część czynszu płaci? — Cały. — Shasta zmrużyła oczy i przez sekundę dostrzegł na jej ustach dawny zadziorny uśmiech. — Wysoki? — W Hancock Park. Ignorując jej minę, Doc zagwizdał tytułowe takty z "Can’t Buy Me Love". — Na wszystko dajesz mu oczywiście weksle. — Ty kutasie, gdybym wiedziała, ile w tobie goryczy... — We mnie? Staram się po prostu podejść do sprawy profesjonalnie. Ile żonka i jej fagas proponują ci za wejście do spółki? Shasta wymieniła sumę. Bywały czasy, gdy Doc pędził sto mil na godzinę Pasadena Freeway, wyprzedzając we mgle podrasowane rollsy z niekryjącymi oburzenia dealerami heroiny i próbując nie wypaść z tych wszystkich źle wyprofilowanych zakrętów, czasy, gdy przemierzał zaułki na wschód od LA River, nie mając do obrony nic poza tkwiącym w kieszeni spodni pożyczonym grzebieniem do afro, a także kiedy wchodził i wychodził z budynku sądów z wartą niewielką fortunę wietnamską trawką. Ostatnio skłaniał się ku przekonaniu, że ta brawurowa epoka odeszła chyba w przeszłość, teraz jednak poczuł, że znowu się denerwuje. — Więc... — zaczął ostrożnie — więc nie chodzi tutaj o kilka pornograficznych polaroidów. Ani o prochy podrzucone do schowka na rękawiczki. Nic w tym rodzaju... Dawniej Shasta mogła przeżyć długie tygodnie i co najwyżej raz czy drugi wydąć wargi. Teraz na jej twarzy ukazała się skomplikowana kombinacja mimiczna, której nie potrafił odczytać. Może nauczyła się tego w szkole aktorskiej? — To nie jest to, co myślisz, Doc. — Nie przejmuj się, myśleć będę późnej. Co jeszcze? — Nie jestem pewna, ale wygląda na to, że chcą go umieścić w jakimś wariatkowie. — Masz na myśli legalnie? Czy podstępem? — Nikt mi tego nie mówi, Doc. Jestem tylko przynętą. — Jeśli o tym pomyśleć, nigdy wcześniej nie słyszał w jej głosie takiego smutku. — Słyszałam, że spotykasz się z kimś na mieście? Spotykasz". No cóż... — Och, masz na myśli Penny? Miła dziewczyna z miasta, w gruncie rzeczy szuka dreszczyku sekretnej hipisowskiej miłości... — A poza tym jest chyba w drużynie prokuratora okręgowego Evelle’a Youngera? Doc zastanawiał się nad tym przez chwilę. — Myślisz, że ktoś stamtąd może temu zapobiec? — Niewiele jest miejsc, do których mogę z tym pójść, Doc. — W porządku, pogadam z Penny, zobaczymy, co da się zrobić. Twoja szczęśliwa parka... mają jakieś nazwiska, adresy? — Shasta podała mu nazwisko swojego starszego przyjaciela. — To ten sam Mickey Wolfmann, o którym ciągle piszą w gazetach? Ten potentat budowlany? — Nie wolno ci o tym nikomu mówić, Doc. — Ani pary z gęby, na tym polega moja praca. Dasz mi może jeszcze jakiś numer telefonu? Shasta wzruszyła ramionami, skrzywiła się i dała mu numer. — Postaraj się nigdy z niego nie korzystać. — Pięknie, a jak mam się z tobą kontaktować? — Nie kontaktuj się. Wyprowadziłam się z dawnego mieszkania, mieszkam teraz, gdzie się da, nie pytaj. O mało nie powiedział: "jest tu dość miejsca", choć w rzeczywistości wcale go nie było, ale zauważył wcześniej, jak z wyrazem, można rzec, niesmaku, przygląda się tym wszystkim rzeczom, które się nie zmieniły: obrazowi na aksamicie, zamontowanej na kole od powozu, pochodzącej z angielskiego pubu autentycznej tarczy do gry w strzałki, burdelowej lampie z wibrującym żarnikiem w psychodelicznej purpurowej żarówce, kolekcji wyścigowych samochodów, zrobionych wyłącznie z puszek po piwie Coors, oraz piłce do siatkówki plażowej z autografem Wilta Chamberlaina złożonym flamastrem Day-Glo. Los Angeles, połowa lat 60. Znajdujący się wiecznie na haju, lekceważący wszelkie normy strojów i obyczajów prywatny detektyw "Doc" Sportello, regularny czytelnik i prenumerator czasopisma "Nagie Nastoletnie Nimfetki", dostaje cynk od swojej byłej dziewczyny Shasty o planowanym porwaniu jej obecnego przyjaciela, potentata budowlanego Michaela Wolfmanna. Odprowadził ją na dół tam, gdzie zaparkowała.Wtej okolicy wieczory w dni powszednie nie różniły się zbytnio od weekendów, w związku z czym pełno już było pokrzykujących imprezowiczów, pijaków i surferów, ćpunów, którzy wyprawili się po coś do żarcia, facetów z miasta, pragnących zaliczyć szybki numerek ze stewardesą, a także pracujących w aż nazbyt przyziemnych miejscach facetek z miasta, które miały nadzieję, że ktoś weźmie je za stewardesy.Wyżej, na dojazdach i zjazdach z autostrady, wydechy niewidocznych samochodów wydawały melodyjne dźwięki, które marynarze na przepływających tankowcach mogli uznać za głosy zwierząt polujących nocą na egzotycznym wybrzeżu. Tuż przed rzęsiście oświetlonym Beachfront Drive zatrzymali się na chwilę w mroku — odwieczny manewr, który zapowiadał w tych stronach, że ktoś kogoś pocałuje albo przynajmniej złapie za tyłek. — Nie idź dalej, ktoś może nas zobaczyć — powiedziała jednak. — Zadzwoń, odezwij się. — Nigdy mnie nie zawiodłeś, Doc. — Nie martw się. Ja... — Nie, naprawdę nigdy. — Och... z pewnością to zrobiłem. — Nigdy niczego nie udawałeś. Na dworze było od kilku godzin ciemno, Doc niewiele wypalił i nie były to światła samochodu, ale nim się odwróciła, przysiągłby, że zobaczył padający na jej twarz blask, pomarańczowe światło pojawiające się przed zmierzchem na twarzy osoby, która spogląda na zachód, czekając na kogoś, kto pod koniec dnia zmierza w stronę bezpiecznego portu. Autorem tłumaczenia jest Andrzej Szulc.
