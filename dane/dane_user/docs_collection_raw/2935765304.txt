Zjednoczona Lewica to nie PiS i PO, nasza koalicja to odpowiedzialność za słowa i dobrze policzony program – mówili podczas niedzielnej konwencji politycy Zjednoczonej Lewicy. Postulowali m.in. podniesienie płacy minimalnej do 2,5 tys. zł oraz 40-procentową stawkę PIT dla najbogatszych. Drodzy rodacy, nie jesteście skazani na PO i PiS, na te same twarze, macie realną alternatywę – to Zjednoczona Lewica, my jesteśmy gotowi wziąć odpowiedzialność za Polskę – mówił podczas konwencji szef SLD Leszek Miller. Współprzewodnicząca Twojego Ruchu Barbara Nowacka przekonywała, że marzenie o dobrej zmianie, o Polsce sprawiedliwej społecznej jest możliwe do zrealizowania. Lepsza Polska jest możliwa i my ją zbudujemy – oświadczyła Nowacka. – Zjednoczona Lewica to nie jest PiS i PO. Wczoraj na konwencjach PiS i PO przemawiało wielu marzycieli, a marzenia można oszukać, ale rzeczywistości nie da się oszukać. (...) Zjednoczona Lewica to odpowiedzialność za słowa i odpowiedzialnie, dobrze policzony program wyborczy – podkreślał z kolei sekretarz generalny Sojuszu Krzysztof Gawkowski. Jak mówił, program Zjednoczonej Lewicy to "maksimum optymizmu i zero populizmu". Politycy Zjednoczonej Lewicy poinformowali, że koalicja postuluje m.in. podniesienie płacy minimalnej do 2,5 tys. zł, likwidację bezpłatnych staży, podwyżki emerytury o 200 zł, podatek od transakcji finansowych oraz przywrócenie 40-procentowej stawki PIT dla najbogatszych. Wskazywali, że jeśli lewica dojdzie do władzy, to po 4 latach jej rządów podatek VAT powinien wynosić 21 proc. – Godna praca to płaca opłacona. Zlikwidujemy bezpłatne staże. Kolejna rzecz, o której będziemy mówili, to tworzenie nowych miejsc pracy. Według naszego projektu za pierwsze i drugie miejsce pracy (pracownika) pracodawca będzie zwolniony z opłat ZUS przez 18 miesięcy, stworzymy 150 tys. nowych miejsc pracy – zapowiedziała Nowacka. Jak dodała, "równe szanse to także równość kobiet i mężczyzn". – Zapewnimy równość płac mężczyzn i kobiet – mówiła. Nowacka mówiła też o tym, że rozdział sacrum od profanum to konieczność w demokracji. Podkreślała też, że Polacy chcą wprowadzenia związków partnerskich. Nawiązując do sytuacji uchodźców, podkreślała: chcemy być solidarni z UE i z tymi, którzy na granicy Unii dziś proszą o pomoc. – Nie pozwolimy nikomu umierać w kolejce do lekarza, na to nie stać państwa polskiego – mówił Gawkowski, podkreślając, że finansowanie służby zdrowia powinno być zwiększone. – To powinien być co najmniej 7-procentowy udział w PKB – powiedział. Podkreślił też, że Zjednoczona Lewica chce obniżenia wieku emerytalnego. (jsch)
