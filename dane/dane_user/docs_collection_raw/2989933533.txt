Wcale nie w miastach i nie młodzi. Najwięcej firm prowadzą mężczyźni po 55. roku życia z dala od aglomeracji - wynika z sondażu Domu Badawczego Maison dla "Dziennika Gazety Prawnej". Według badania Barometr Przedsiębiorczości 32 proc. ankietowanych, którzy prowadzą działalność gospodarczą to osoby w wieku 55 lat i więcej. Drugą co do wielkości grupę stanowią 45-54-latkowie (24 proc.), a tylko 7 proc. to osoby w przedziale 18-24 lata. Sondaż pokazuje też, że przedsiębiorczość kwitnie poza dużymi miastami. Aż 33 proc. przedsiębiorców działa na wsi, a 27 proc. prowadzi działalność na terenie miast liczących od 20 do 100 tys. mieszkańców. Przybywa przedsiębiorczych kobiet. O ile np. w badaniu PARP z 2011 r. stosunek mężczyzn do kobiet wynosił 70 do 30, o tyle w naszym to 60 do 40, a wśród planujących biznes mamy już równowagę płci – wskazuje współautor badań dr Tomasz Baran z Wydziału Psychologii UW. Badanie otwiera 3. akcję "DGP" "Nie ma wolności bez przedsiębiorczości", której tegoroczna edycja odbywa się pod hasłem: Mądrość Gospodarcza. Dziennik opisze m.in. historie firm, które na różny sposób podczas swojej działalności musiały się ową mądrością wykazać.
