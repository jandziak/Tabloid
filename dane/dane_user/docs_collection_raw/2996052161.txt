To niepozorne drzewko jest najstarszym okazem w amerykańskim Narodowym Ogrodzie Botanicznym. To nie wszystko: sosna przeżyła bombardowanie Hiroszimy w 1945 roku. W końcowym etapie II wojny światowej, siły militarne USA użyły 6 sierpnia 1945 roku, po raz pierwszy w dziejach, broni jądrowej. Bomba wybuchła nad Hiroszimą na wysokości ok. 600 metrów. Eksplozja był równoważna detonacji 20 tysięcy ton trotylu. W przeciwieństwie do eksplozji bomby chemicznej - bombie atomowej towarzyszyło dodatkowo zabójcze w tym momencie i przez lata, promieniowanie jonizujące. Jego skutki powodowały chorobę popromienną, która niosła i nadal niesie swoje tragiczne żniwo śmierci tysięcy ludzi. Zabójcze promieniowanie nie dotknęło jednak sosny białej, mimo że rosła około 3,5 km od centrum wybuchu. Drzewo, które ma teraz 390 lat, zostało przekazane USA w 1976 roku, ale dopiero 25 lat później wydało się, jak wiele przeszło. "Przeżyło" głównie dzięki swojemu usytuowaniu blisko ściany, która przyjęła na siebie skutki wybuchu. Teraz żywotna sosna jest nazywana jednym z najbardziej wymownych symboli bombardowania Hiroszimy. Jak mówią pracownicy ogrodu botanicznego, może rozwijać się jeszcze przez 100 lat, przekazując tragiczną historię kolejnym pokoleniom. (MM)
