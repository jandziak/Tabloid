Grecki minister stanu Alekos Flamburaris zaapelował do Unii Europejskiej i ONZ o zwołanie międzynarodowego szczytu w sprawie uchodźców w związku z kryzysem migracyjnym, w obliczu którego stoi jego kraj. Flamburaris podkreślił, że problem uchodźców "nie jest problemem Grecji czy południa Europy, lecz całego świata". Minister odwiedził otwarty w ubiegły poniedziałek tymczasowy ośrodek dla uchodźców przy stacji metra Eleonas, w pobliżu centrum Aten. Jak oświadczył, miejsce to jest dowodem na to, że "mimo kryzysu naród grecki potrafi odpowiedzieć na potrzeby humanitarne". Pokoje w tym ośrodku mogą pomieścić po osiem osób, są klimatyzowane i mają łazienki. Mieszka tam obecnie 250 osób, choć docelowo schronienie może znaleźć 700. Jak opisuje agencja EFE, znajduje się tam działająca 24 godziny na dobę przychodnia, jest też miejsce zabaw dla dzieci. Ośrodek otwarto dzięki pracy wolontariuszy z organizacji międzynarodowych, m.in. Czerwonego Krzyża. Większość mieszkańców stanowią uchodźcy z Afganistanu. Wielu z nich wcześniej mieszkało w obozowisku w jednym z ateńskich parków. (ks)
