W weekend we Wrocławiu pobity został rekord ciepła. Termometry pokazały aż 38,9 stopni. Niestety upały nie odpuszczają i będą nam towarzyszyć co najmniej przez tydzień. – „Od poniedziałku aż do piątku temperatury maksymalne będą wynosić od 33 do 37 stopni” – informuje Małgorzata Szafran z Centrum Zarządzania Kryzysowego Urzędu Miejskiego we Wrocławiu. – „Temperatura minimalna ma wynieść od 18 do 22 stopni” – dodaje. To oznacza, że nawet w nocy wrocławianie nie poczują ulgi. Dlatego tak ważna jest akcja „Kubek zimnej wody”. Najgorzej na takie temperatury reagują osoby starsze i dzieci. Zainteresujmy się więc, jak czują się nasi sąsiedzi. Pod żadnym pozorem nie zostawiajmy też ich ani zwierząt w samochodzie, który może się w ciągu kilku minut nagrzać jak piekarnik. Dodatkowo wystawmy miski z wodą dla bezdomnych zwierząt.  Na wrocławskich ulicach ustawiono krany. Wodę można pić prosto z nich, gdyż zgodę wydał, po wcześniejszym badaniu, sanepid. Umieszczone one zostały na: pl. Grunwaldzkim (przy przejściu dla pieszych, obok budynku Politechniki), pl. Dominikańskim (przed głównym wejściem do Galerii Dominikańskiej), pl. Solnym, Rynku (u wylotu ul. Oławskiej), pl. Jana Pawła II (po stronie wyburzonego budynku Cuprum), skrzyżowaniu Podwala ze Świdnicką (przy Renomie, od strony ul. Czystej), pl. Nowy Targ, skrzyżowaniu Suchej, Borowskiej i Ślężnej (przy przejściu dla pieszych), pl. Bema (przy numerach budynków 4 – 5) i Wyspie Słodowej (przy hotelu). Tradycyjnie też MPWiK ustawia w Rynku kurtyny wodne. Dodatkowe działania zlecił Ekosystem. Codziennie, do co najmniej piątku 14 sierpnia, są polewane wodą główne i najbardziej uczęszczane ulice. Zmianom uległy też godziny odbioru odpadów – śmieci są odbierane wcześniej – od godziny 4 rano. Zostawili dziecko w rozgrzanym samochodzie. Kto zareagował? 
