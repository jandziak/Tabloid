Serbia gotowa jest podjąć rozmowy z Unią Europejską ws. liczby uchodźców, których może przyjąć. Dla kraju, który chce wejść do UE jest to właściwy moment, by pokazać, że jest gotów podjąć tę odpowiedzialność - powiedział szef MSW Nebojsza Stefanović. Serbia gotowa jest dzielić z UE odpowiedzialność za rozwiązywanie kryzysu imigracyjnego - zadeklarował Stefanović, odnosząc się do inicjatywy dotyczącej rozlokowywania uchodźców we wszystkich krajach unijnych. Minister wyraził jednak zaniepokojenia planami Budapesztu, które zmierzają do tego, by de facto całkiem zamknąć granicę dla imigrantów, którzy usiłują dostać się na Węgry. - To nie pomoże w powstrzymaniu migracji - powiedział Stefanović, który przebywa w Ochrydzie w Macedonii, gdzie bierze udział w spotkaniu ministrów spraw wewnętrznych Serbii, Austrii i Macedonii poświęconym kryzysowi imigracyjnemu. Dodał, że jedynym ważnym pytaniem jest teraz, "jak poradzić sobie z tym problemem i jak się przygotować na to, by przyjąć uchodźców". 1 września serbski minister polityki społecznej Aleksandar Vulin ogłosił, że rząd postanowił wybudować nowe ośrodki dla uchodźców, których coraz więcej przybywa do Serbii z Syrii, Afganistanu i Pakistanu w drodze do Europy Zachodniej. Nie sprecyzował, ile ośrodków jest planowanych ani ilu miałyby przyjąć uchodźców. Przekazał jedynie, że jeden z nich powstanie w Belgradzie, a drugi w Suboticy, około 10 km od przejść na granicy z Węgrami. Ośrodki mają służyć jako punkty tranzytowe, żeby "ci ludzie nie lądowali na ulicy, a ich dzieci nie chorowały, bo przecież idzie zima" - podkreślił Vulin. Budowa ośrodków ma być sfinansowana ze środków przekazanych przez zagraniczne fundacje z Europy oraz organizacje międzynarodowe. Serbia leży na wiodącym przez Bałkany szlaku, którym uchodźcy próbują przedostać się na Węgry, należące do UE i strefy Schengen, a potem dalej na Zachód. Węgry zakończyły niedawno budowę ogrodzenia z drutu kolczastego, które ma zatrzymać napływ imigrantów przez granicę z Serbią. Ma też powstać wysoki na cztery metry mur graniczny, który już jest budowany przez węgierskie wojsko, lecz będzie w pełni gotowy za kilka miesięcy. Mimo budowy muru przejścia graniczne będą wciąż otwarte. (RC)
