Czy najbliższy sezon NBA będzie ostatnim w pełnej sukcesów karierze Kobe'ego Bryanta? Nie wiadomo. Zawodnikowi w 2016 roku kończy się aktualny kontrakt z Los Angeles Lakers i będzie on musiał za rok zadecydować o swojej przyszłości. Właściciel klubu Jim Buss zapewnił jednak, że jeżeli gwiazdor będzie chciał pozostać w klubie, to nie będzie miał on nic przeciwko temu. - Będziemy co prawda traktować najbliższy sezon, jakby to było jego pożegnanie, ale nie oznacza to, że tak faktycznie się stanie. Nie usiądę z nim, nie powiem mu: "Kobe, to wszystko. Zakończyłeś karierę". To nie jest decyzja moja, tylko jego - Buss powiedział w rozmowie z "Los Angeles Times". - Czy to ostatni rok Bryanta w mojej drużynie? Nie wiem, naprawdę nie wiem. Musi on po prostu zrozumieć jaka, przy jego wieku i tych wszystkich kilometrach, które ma za sobą, może być jego rola w drużynie. Przedstawimy mu naszą opinię w tej kwestii i jeżeli się z nią zgodzi, to mi to odpowiada - kontynuował. The Black Mamba", pomimo wielu osiągnięć i prezentowanej przez niego koszykarskiej klasy, ma już na karku 37 lat i w związku z tym wielu ekspertów uważa, że powinien on już zawiesić buty na kołku. - Mam nadzieję na to, że zakończy karierę po tym sezonie, ponieważ nie lubię oglądać starszych zawodników przeciągających decyzję o odejściu. Sam zapewne grałem o dwa lata za długo. Nie podobało mi się, kiedy musiałem oglądać Patricka Ewinga - przecież kiedyś wybitnego gracza - który pod koniec kariery miał spore problemy z grą i po prostu męczył się na parkiecie. Tak samo było z Michaelem Jordanem w Wizards - mówił niedawno też kiedyś wybitny koszykarz, a dziś ekspert stacji TNT Charles Barkley. Przed ekipą Jeziorowców sezon, który interesujący będzie nie tylko ze względu na pytania o osobę Kobe'ego. W klubie wiąże się ogromne nadzieje z dwoma młodymi zawodnikami: wybranym w zeszłorocznym drafcie Juliusem Randle'em oraz "dwójką" tegorocznego naboru D'Angelo Russellem. Buss oczywiście komplementuje młodych zawodników. - Liczymy na dobrą koszykówkę w wykonaniu D'Angelo. Zazwyczaj poszukujemy graczy podkoszowych, ale on zrobił na nas wielkie wrażenie. Czuliśmy, że nie możemy zrezygnować z tej opcji. Muszę pohamować własny entuzjazm w stosunku do niego. To może być naprawdę ktoś poważny w NBA. Julius zaś to prawdziwa bestia. Trenuje z kilkoma byłymi zawodowcami i dba o siebie. To piekielnie silny gość i obecnie jest w świetnej formie - podkreślił. Los Angeles Lakers na rozpoczęcie nowego sezonu zagrają 28 października z Minnesotą Timberwolves.
