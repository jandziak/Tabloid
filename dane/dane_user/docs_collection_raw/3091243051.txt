Rodzima oferta serwisów VOD jest, delikatnie mówiąc, mało przyjazna klientowi ze względu na bardzo wygórowane ceny poszczególnych filmów. Z pewnością wiele zmieniłby w tej materii Netflix, który od jakiegoś czasu planuje wejść na polski rynek. Pytanie tylko, kiedy miałoby to nastąpić. Netflix to prawdziwy gigant na rynku cyfrowych wypożyczalni filmów. Usługa, która w Stanach Zjednoczonych ma więcej abonentów niż kanał HBO, za stosunkowo niewielki abonament oferuje swym użytkownikom przebogatą ofertę do tysięcy filmów oraz odcinków seriali telewizyjnych. Co więcej, od pewnego czasu stawia również na własne produkcje, czego przykładem są świetne seriale House of Cards oraz Daredevil, a także kilka innych, które podbijają serca widzów. Netflix działa już wielu krajach, lecz jak dotąd omijał Polskę. Być może niebawem się to zmieni, gdyż na oficjalnej stronie pojawiła się informacja sugerująca, że usługa zostanie uruchomiona również w naszym pięknym kraju. Pojawia się jednak pytanie: kiedy mogłoby to nastąpić? Niestety muszę ostudzić entuzjazm telemaniaków, którzy już przygotowują pieniądze na abonament. Raczej nie nastąpi to zbyt szybko i bardziej prawdopodobnym terminem startu usługi jest przyszły rok. Największą przeszkodzą, jest bowiem kwestia umów i licencji, umożliwiających legalne udostępnianie treści na nowym rynku. Poza tym niektórzy nadawcy mają bowiem umowy na wyłączność dotyczące określonych treści, więc dałoby się ich obejrzeć w Netfliksie. To wszystko musi trochę potrwać, a szefostwo firmy ma już ustalony harmonogram działania i jeszcze w tym roku uruchomi swą usługę we Włoszech, Hiszpanii oraz Portugalii, więc Polska może najwcześniej liczyć na Netflixa dopiero w przyszłym roku.
