Beata Szydło może pomóc Prawu i Sprawiedliwości przebić szklany sufit - pisze Annabelle Chapman dla portalu Politico.eu. Chapman zauważa, że Polską będzie rządzić kobieta - jak na razie nie ma tylko pewności która. W ostatnich latach poparcie dla PiS wahało się między 1/4 a 1/3 elektoratu, a to za mało, by odzyskać władzę. Z Jarosławem Kaczyńskim u sterów Prawo i Sprawiedliwość miało niewielkie szanse, by przebić szklany sufit. To dopiero może się udać Beacie Szydło, nawet jej polityczni rywale postrzegają ją jako przedstawicielkę mniej zideologizowanej frakcji PiS. Polska Angela Merkel Annabelle Chapman, analizując postać Beaty Szydło, zauważa, że jej siłą jest niekoniecznie to, kim jest, ale przede wszystkim to, kim nie jest. Po pierwsze, Beata Szydło nie jest Ewą Kopacz, która kojarzy się wyborcom z PO rządzącą Polską przez osiem ostatnich lat. Świeżość Szydło jest tym, co może przemawiać do wyborców. Po drugie, nie jest Jarosławem Kaczyńskim, którego powrotem do władzy PO straszyła wyborców. Teraz ten straszak przestał działać. Wedle przywołanego przez Politico sondażu Millward Brown Kaczyńskiemu nie ufa niemal 60 proc. Polaków, ale Szydło tylko 31 proc. - Beata Szydło ma być polską Angelą Merkel, tylko bardziej wrażliwą na sprawy społeczne - mówi ekspert ds. marketingu politycznego Norbert Maliszewski. Córka górnika Politico przypomina życiorys Beaty Szydło, nazywając ją "córką górnika". Szydło pochodzi z 40-tysięcznego Oświęcimia, a życie w stolicy nie uderzyło jej do głowy. Jej byli sąsiedzi opisują ją jako skromną, a ona sama nie ukrywa swoich korzeni. - Prowincja nie ma dla mnie negatywnych konotacji - mówi, podkreślając, że to właśnie ta prowincja ukształtowała jej konserwatywne poglądy. Mimo że Beata Szydło jest w dobrych stosunkach z konserwatywnym skrzydłem Kościoła katolickiego, swoją ofertę kieruje do wyborców spoza twardego elektoratu PiS. Ta strategia sprawdziła się już w przypadku Andrzeja Dudy. PiS prezentuje ją jako pracowitą i kompetentną w sprawach społecznych i ekonomicznych, jak zwraca uwagę Norbert Maliszewski. Według badań, wykonywanych na zlecenie Maliszewskiego, Polacy wyżej stawiają właśnie Szydło niż Kopacz w takich kwestiach jak zaufanie, patriotyzm i bliskość wobec ludzi. - Chcemy was słuchać, by dobrze dla was pracować - mówiła Szydło w pierwszym klipie wyborczym. - Dobra zmiana zaczyna się od słuchania - dodaje. Między lojalnością a niezależnością Jak zauważa Politico, Beata Szydło jest świadoma, że Jarosław Kaczyński przede wszystkim ceni sobie lojalność. Po wygranej Andrzeja Dudy zauważyła, że ten sukces to efekt politycznego geniuszu Kaczyńskiego. Jednocześnie Szydło musi pokazywać, że po ewentualnej wygranej nie będzie marionetką w rękach prezesa PiS. Zmuszona jest, jak pisze Politico, do balansowania między lojalnością a budowaniem niezależności, która jest jej potrzebna, by wygrać wybory. - Wiem, że będą głosy mówiące, że jestem sterowana z drugiego rzędu - mówiła tuż po nominowaniu jej na kandydatkę na premiera. - Mam swoje zdanie i potrafię być uparta. I nie pozwolę, by ktoś mną sterował - podkreślała. - Pani premier Kopacz powinna przypomnieć sobie, że kiedy była marszałkiem Sejmu, to nie zgodziła się, by przedstawicieli "Solidarności" wpuścić na galerię - powiedziała Beata Szydło. CBOS: Duda liderem rankingu zaufania Prezydent Andrzej Duda jest liderem rankingu zaufania polityków; ufa mu 56 proc. badanych - wynika z sierpniowego sondażu CBOS. Kolejne miejsca zajmują: premier Ewa Kopacz, której ufa 46 proc. respondentów, oraz Paweł Kukiz - zaufanie do niego deklaruje 42 proc. ankietowanych. Na czwartym miejscu uplasowała się Beata Szydło, której ufa 37 proc. badanych. Według badania CBOS, zaufanie do prezydenta Andrzeja Dudy zadeklarowało w sierpniu 56 proc. respondentów; głowie państwa nie ufa 16 proc. badanych; 22 proc. deklaruje obojętność, a 1 proc. - nieznajomość. W porównaniu z lipcem - gdy Duda był jeszcze prezydentem elektem - nie zmienił się odsetek ankietowanych deklarujących zaufanie wobec niego, spadł natomiast - o 3 pkt proc. - odsetek tych, którzy deklarują nieufność. Jeśli chodzi o premier Ewę Kopacz, szefowej rządu ufa w sierpniu 46 proc. ankietowanych, nie ufa - 34 proc.; 18 proc. deklaruje obojętność, 0 proc. - nieznajomość. W porównaniu z badaniem z lipca, odsetek deklarujących zaufanie wobec Kopacz wzrósł w sierpniu o 1 pkt proc.; również o 1 pkt proc. wzrósł odsetek ankietowanych nieufających premier. Zaufanie wobec Pawła Kukiza - twórcy ruchu Kukiz'15 - deklaruje w sierpniu 42 proc. badanych; brak zaufania - 27 proc. respondentów; 21 proc. deklaruje obojętność, a 6 proc. - nieznajomość. Odsetek ufających Kukizowi zmalał w porównaniu z lipcem o 6 pkt proc.; wzrósł z kolei o 3 pkt proc. odsetek badanych, którzy mu nie ufają. Na czwartym miejscu w rankingu zaufania uplasowała się kandydatka PiS na premiera Beata Szydło, której ufa 37 badanych (tyle, co w lipcu), nie ufa - 23 proc.(wzrost o 3 pkt proc.). Dalej znalazł się szef MSZ Grzegorz Schetyna; ufa mu 36 proc. respondentów (wzrost o 3 pkt proc.), nie ufa - 24 proc. (spadek o 2 pkt proc.). Kolejne miejsce zajął prezes PiS Jarosław Kaczyński, którego zaufaniem darzy 30 proc. respondentów (spadek o 2 pkt proc.), nie ufa szefowi PiS 49 proc. badanych (wzrost o 1 pkt proc.). Pięć partii w parlamencie. Lewica z 11-procentowym poparciem Pięć partii znajdzie się w Sejmie - tak wynika z sondażu przeprowadzonego na zlecenie "Faktów" TVN 25 sierpnia. Na największe poparcie może liczyć Prawo i Sprawiedliwość. Za plecami partii Jarosława Kaczyńskiego plasuje się Platforma Obywatelska. W ławach parlamentu znajdzie się również miejsce dla Zjednoczonej Lewicy, formacji Kukiz'15 i Nowoczesnej. Według sondażu, w jesiennych wyborach parlamentarnych szanse na miejsce w Sejmie ma pięć partii. Niekwestionowanym liderem pozostaje Prawo i Sprawiedliwość z 37-procentowym poparciem. Drugie miejsce w badaniu zajęła Platforma Obywatelska - z 27 proc. prognozowanych głosów. Oddanie głosu na Zjednoczoną Lewicę zadeklarowało 11 proc. respondentów. Stawkę partii parlamentarnych zamykają: Kukiz'15 (6 proc. poparcia) i Nowoczesna (5 proc.). Sondaż dla "Faktów" TVN przeprowadziła agencja Millward Brown. Sondaż CBOS Wskazania przedstawione przez badanie Millward Brown rozbiegają się z wynikami przedstawionymi wcześniej przez CBOS. Na dwóch czołowych pozycjach pozostają, podobnie jak w sondażu "Faktów", PiS (36 proc.) i PO (27 proc.). Do roszad dochodzi na dalszych pozycjach. Badanie CBOS wskazuje, że w Sejmie zasiedliby jeszcze przedstawiciele ruchu Pawła Kukiza z 12-procentowym poparciem. Pod progiem wyborczym znalazły się natomiast: Zjednoczona Lewica i Nowoczesna - z prognozowanym poparciem na poziomie 4 proc. W porównaniu z wynikami z lipca poparcie dla PiS nie zmieniło się, poparcie dla PO spadło natomiast o 2 punkty procentowe. Podstawą procentowania są wszyscy ci, którzy zadeklarowali, że wezmą udział w wyborach. Do Sejmu weszłaby również formacja Pawła Kukiza "Kukiz'15"; w sierpniu chce na nią zagłosować o 1 punkt procentowy więcej niż przed miesiącem. Pod progiem wyborczym znalazły się: Nowoczesna - formacja Ryszarda Petru, PSL oraz komitet Zjednoczona Lewica SLD+Twój Ruch+PPS+UP+Zieloni - chęć oddania głosu na wszystkie te ugrupowania zadeklarowało po 4 proc. respondentów. Na Ruch Narodowy, partię KORWiN Janusza Korwin-Mikkego oraz na Partię Demokratyczną chce zagłosować po 1 proc. ankietowanych. Mniej niż 1 proc. respondentów chce zagłosować na: Kongres Nowej Prawicy, Partię Razem oraz koalicję Zjednoczona Lewica, w której skład wchodzi m.in. SdPl oraz Wolność i Równość. (br)
