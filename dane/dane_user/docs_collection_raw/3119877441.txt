Uczestnicy rynku potwierdzili zainteresowanie projektem połączenia międzysystemowego Polska-Litwa - poinformował w komunikacie prasowym Gaz-System. Promotorzy projektu, czyli Gaz-System i litewski AB Amber Grid, przeprowadzili niewiążącą fazę procedury open season, która miała oszacować zapotrzebowanie rynku na przepustowość ciągłą połączenia. Promotorzy pozytywnie oceniają wyniki uzyskane w trakcie niewiążącej fazy procedury open season. Uczestnicy rynku, reprezentowani głównie przez polskie i litewskie spółki zajmujące się w większości produkcją, obrotem i dystrybucją gazu ziemnego, wykazali znaczące zainteresowanie usługami przesyłu gazu ziemnego w ramach połączenia GIPL. Pozostali interesariusze wyrazili swoje poparcie dla tego projektu, który przyniesie korzyści dla uczestników rynku gazu w regionie Morza Bałtyckiego" - napisano w raporcie. Operatorzy polskiego i litewskiego systemu przesyłowego uwzględnią wyniki procedury przy podejmowaniu decyzji dotyczących optymalnej struktury finansowania przedsięwzięcia. Pod koniec czerwca Gaz-System informował, że rozpoczyna prace projektowe dla połączenia Polska–Litwa, w ramach którego planowana jest budowa gazociągu wysokiego ciśnienia Rembelszczyzna – granica RP wraz z infrastrukturą towarzyszącą. Opracowanie dokumentacji projektowej, które zakończy się uzyskaniem pozwolenia na budowę, planowane jest w 2017 roku. W maju 2015 roku Gaz-System i litewski operator systemu przesyłowego AB Amber Grid podpisali umowę trójstronną z unijną Agencją Wykonawczą ds. Innowacyjności i Sieci w sprawie pomocy finansowej UE w zakresie prac przygotowawczych do realizacji gazowego połączenia międzysystemowego Polska - Litwa. Projektowi przyznano wsparcie finansowe UE w kwocie 10,6 mln euro. Z całkowitej kwoty, 2,5 mln euro przypadło spółce AB Amber Grid, natomiast 8,1 mln euro Gaz-Systemowi.
