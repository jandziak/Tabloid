Zysk netto grupy Energa, przypisany akcjonariuszom jednostki dominującej, w drugim kwartale 2015 roku wyniósł 178 mln zł wobec 283,5 mln zł zysku rok wcześniej - podała spółka w raporcie kwartalnym. Konsensus PAP zakładał zysk netto na poziomie 208,2 mln zł. Oczekiwania analityków co do zysku netto wahały się od 175 mln zł do 245,5 mln zł. EBIT spółki wyniósł 298 mln zł i był zgodny z oczekiwaniami rynkowymi na poziomie 296,3 mln zł i 29 proc. niższy rok do roku. Zgodny z konsensusem okazał się również wynik EBITDA. Wyniósł on 524,3 mln zł (spadek o 18 proc. rdr) wobec oczekiwanych 531,4 mln zł. Na spadek wpłynęła przede wszystkim ujemna zmiana EBITDA segmentu Wytwarzania o 115 mln zł (61 proc.) r/r oraz segmentu Sprzedaży o 43 mln zł (71 proc.) r/r. Pozytywny wpływ na poziom EBITDA miał przede wszystkim segment Dystrybucji (wzrost 52 mln zł, tj. 13 proc)" - napisano w komentarzu do wyników. Udział segmentu dystrybucji w wyniku EBITDA sięgnął w drugim kwartale 83 proc., segmentu wytwarzania 14 proc., a segmentu sprzedaży 3 proc. Przychody grupy w drugim kwartale sięgnęły 2,51 mld zł (spadek o 1 proc. rdr) i były ok. 5 proc. niższe od oczekiwań analityków na poziomie 2,637 mld zł. W segmencie dystrybucji przychody wzrosły o 5 proc. rdr. W segmencie sprzedaży spadły o 1 proc. rdr. Natomiast segment wytwarzania wykazał spadek sprzedaży o 28 proc. Na wyższy poziom przychodów w dystrybucji pozytywny wpływ miał wzrost średniej stawki dystrybucyjnej (o 1 proc.) i wyższy wolumen dystrybuowanej energii elektrycznej (o ponad 3 proc.). Lekki spadek przychodów w segmencie sprzedaży to skutek niższych przychodów ze sprzedaży energii na rynku hurtowym (niższy o ok. 3 proc. wolumen i niższe o ok. 2 proc. przeciętne ceny) oraz niższych przychodów ze sprzedaży praw majątkowych. Przychody ze sprzedaży energii do odbiorców końcowych wzrosły w II kwartale o ok. 5 proc. rdr. Spółka podała, że w wytwarzaniu spadły przychody w liniach biznesowych Elektrownia w Ostrołęce i Woda, co wynikało przede wszystkim ze spadku wolumenu produkcji w Ostrołęce i w elektrowniach wodnych oraz spadku ceny prezesa URE dla źródeł odnawialnych, a także niższych przychodów z zielonych certyfikatów. Poniżej przedstawiamy wyniki grupy Energa w drugim kwartale 2015 r. i ich odniesienie do konsensusu PAP oraz do wyników poprzednich okresów. Dane w mln zł W grupie Energa produkcja energii brutto w drugim kwartale spadła do 1.058 GWh z 1.284 GWh w II kwartale 2014 roku (spadek o 18 proc. rdr). Wolumen dostarczonej energii wyniósł 5.225 GWh wobec 5.070 GWh rok wcześniej (wzrost o 3 proc. rdr). Wolumen sprzedaży energii wzrósł o 2 proc. rdr do 6.134 GWh. W II kwartale 2015 roku grupa Energa zrealizowała inwestycje na poziomie 351 mln zł, z czego 271 mln zł w segmencie dystrybucji. Na koniec czerwca grupa miała 1,6 mld zł środków pieniężnych, o 10 proc. mniej rdr.
