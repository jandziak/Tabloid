Jak przekonać ciężarne, by rodziły w tym, a nie innym szpitalu? W jednym ze szpitali w Gnieźnie dyrekcja wpadła na dość nietuzinkowy pomysł. Zakupiono tam maszynę do dozowania gazu rozweselającego. Rodzące same mogą go sobie aplikować. Ależ tam musi być wesoło! Powiatowy szpital w Gnieźnie od lat ma problemy z dokończeniem rozbudowy. Nic dziwnego. Jak widać nie wszystkie pieniądze idą na inwestycje lokalowe. Władze kupiły ostatnio urządzenie do podawania pacjentkom podtlenku azotu, czyli tzw. gazu rozweselającego. Na maszynę szpital przeznaczył 18 tys. złotych. Jak mówi dyrektor szpitala Krzysztof Bestwina, darmowe stosowanie gazu rozweselającego ma przyciągnąć na oddział więcej ciężarnych. - „Zakupiliśmy gaz niedawno i rodzące sobie go chwalą. Bo mogą same go sobie dozować, nie potrzebują pomocy lekarza” - tłumaczy położna gnieźnieńskiego szpitala, Dorota Cylc. Gaz rozweselający wpływa pozytywnie na kobiety rodzące. Ma działanie przeciwbólowe i przeciwlękowe, dzięki czemu paniom łatwiej jest urodzić. 
