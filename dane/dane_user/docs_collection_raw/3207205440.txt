Program PiS dla górnictwa przygotowuje, w porozumieniu ze związkami zawodowymi, zespół ekspercki – poinformowała wiceszefowa PiS Beata Szydło. Pytana o szczegóły wskazała m.in., że program zostanie zaprezentowany „w swoim czasie”. Przygotowanie wspólnie ze związkami strategii rozwoju polskiego górnictwa Szydło zapowiedziała w Katowicach 20 lipca. Pod koniec sierpnia kandydatka PiS na premiera zadeklarowała związkom, że jej partia będzie realizowała program dla górnictwa, który zostanie wypracowany przy ich udziale. W poniedziałek pytana o program podczas wspólnego briefingu z szefem Solidarności Piotrem Dudą powiedziała, że prace nad programem dla górnictwa, a także nad programami dla innych dziedzin, trwają. „Pracujemy nad przygotowywaniem dobrych rozwiązań w różnych dziedzinach i również tutaj, dla górnictwa na Śląsku. Pracują zespoły eksperckie, pracuje nie tylko ten zespół, w którym wspólnie z przedstawicielami związków zawodowych pracują nasi eksperci. Chcemy przygotować program, który będzie realnym rozwiązaniem problemów dla górnictwa” - zaznaczyła wiceszefowa PiS. Posłanka wskazała m.in., że w poniedziałek uczestniczyła w spotkaniu w kopalni doświadczalnej Barbara w Mikołowie. „Tam też rozmawialiśmy o różnych możliwościach, które pojawiają się – z przyszłością dla polskiego górnictwa. Te prace będziemy kontynuować i w odpowiednim momencie będziemy je ogłaszać” - zaznaczyła. Kandydatka PiS na premiera oceniła, że „w tej chwili najważniejsze jest przygotowanie takich rozwiązań, które realnie rozwiążą sytuację bardzo złą i bardzo trudną w polskim górnictwie”. Uznała jednocześnie, że zobowiązania rządu ze stycznia br. „nie zostały dotrzymane”. „Przypuszczam, że w najbliższych dniach rząd ogłosi jako sukces pewne rozwiązania dotyczące powołania Nowej Kompanii, czy też sprzedaży, znalezienia inwestora dla takich kopalni, jak np. kopalnia Brzeszcze. Tyle tylko, że (…) pewnie zobaczymy po jakimś czasie, że to jest tylko i wyłącznie taka PR-owska zagrywka po to, żeby pokazać, że do 30 września wywiązaliśmy się ze zobowiązań” - oceniła Szydło. W tym kontekście uznała, że dziewięć miesięcy 2015 r. zostało zmarnowanych. „W styczniu były podpisane porozumienia. Do końca września, jeżeli cokolwiek zostanie ogłoszone, będzie to o dziewięć miesięcy za późno” - stwierdziła. „Dlatego my chcemy z jednej strony przygotować ten program, który dotyczy długofalowej strategii rozwoju górnictwa i energetyki – przyszłości polskiego węgla; rozmawiamy o możliwościach budowania nowoczesnych i nowych technologii węglowych. Ale musimy równocześnie przygotować rozwiązania bieżące, które będą prowadzone jeszcze w tym roku ze względu na to, żeby ta branża mogła znaleźć dla siebie rozwiązanie tych problemów, które wygenerował rząd PO i PSL przez ostatnie osiem lat” - zaznaczyła wiceprezes PiS. Pytana przez PAP czy założenia programu jej partii dla górnictwa i bieżące rozwiązania dla branży zostaną przedstawione jeszcze przed wyborami, kandydatka na szefową rządu odpowiedziała, że „wszystko w swoim czasie”. „W tej chwili trzeba przygotować przede wszystkim dobry program – skuteczny, rozsądny” - podkreśliła. „My przygotowujemy i mówimy o rozwiązaniach konkretnych bardzo systematycznie. Jak państwo wiecie, przedstawiałam w Warszawie w ub. tygodniu, konkretne, już przygotowane, priorytetowe dla nas projekty ustaw – gotowe ustawy, które w ciągu pierwszych stu dni będziemy prezentować – i tak będzie z kolejnymi programami” - zapowiedziała. Szydło odesłała też w poniedziałek do programu partii z 2014 r. „Tam jest bardzo obszernie wyłożona nasza strategia dotycząca programowych propozycji dla górnictwa i energetyki” - wskazała. O tym, że priorytetem po ewentualnie wygranych przez PiS wyborach będzie przyjęcie strategii rozwoju polskiego górnictwa, w której podstawą dla energetyki będzie polski węgiel, Beata Szydło mówiła po pierwszym spotkaniu związkowców z Solidarności z nią, jako kandydatką PiS na premiera 20 lipca br. Informowała wówczas, że umówiła się ze związkowcami z Solidarności reprezentującymi całą branżę górniczą na "stałą współpracę". Pierwsze spotkanie robocze, które według Szydło miało stać się "początkiem przygotowywania wspólnej strategii rozwoju polskiego górnictwa", zapowiedziano wówczas na „za tydzień”. Wiceszefowa PiS mówiła w lipcu w Katowicach, że podstawą polskiej energetyki musi być polski węgiel, który powinien mieć szansę konkurowania z tanim węglem spoza Polski, powinien też być przemyślany i konsekwentnie realizowany proces inwestowania w górnictwie. Już wcześniej PiS zapowiedziało utworzenie ministerstwa zajmującego się branżami energetyczną i górniczą.
