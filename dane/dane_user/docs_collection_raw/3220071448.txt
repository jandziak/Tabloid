Papież Franciszek wyruszył w sobotę na Kubę i do Stanów Zjednoczonych. Jego 10. zagraniczna podróż będzie najdłuższa, najtrudniejsza i najbardziej intensywna z dotychczasowych. W ciągu 10 dni wygłosi 26 przemówień; wystąpi w Kongresie USA i na forum ONZ. Papież z Argentyny jest trzecim biskupem Rzymu odwiedzającym wyspę, po Janie Pawle II i Benedykcie XVI. Ta wizyta przypadnie w szczególnym momencie, wkrótce po przełomie w stosunkach między Kubą a USA, które przez ponad 50 lat były zawieszone, co jest także zasługą mediacji Watykanu. Jak podały włoskie media, Franciszek tuż przed opuszczeniem Watykanu pozdrowił rodzinę syryjskich uchodźców, którzy przybyli w tych dniach, aby zamieszkać w watykańskim mieszkaniu poza Spiżową Bramą. Tuż przed przyjazdem do Hawany papież nagrał specjalne telewizyjne orędzie do Kubańczyków. - Pragnę was odwiedzić, by dzielić z wami wiarę i nadzieję, byśmy się wzajemnie umacniali w podążaniu za Jezusem - powiedział. Podkreślił: "Chcę być między wami misjonarzem miłosierdzia i czułości Boga". Franciszek przyleci do Hawany w sobotę wieczorem polskiego czasu. Na lotnisku Jose Marti odbędzie się ceremonia powitania, podczas której przemówienia wygłoszą papież i przywódca kraju Raul Castro. Oficjalny program wizyty rozpocznie się w niedzielę od papieskiej mszy na stołecznym Placu Rewolucji. Franciszek spotka się następnie z prezydentem Raulem Castro. Bardzo prawdopodobne jest także spotkanie z jego starszym bratem Fidelem Castro, ale na razie nie wiadomo, kiedy do niego dojdzie. W niedzielny wieczór papież odprawi nieszpory w hawańskiej katedrze, a potem pozdrowi jeszcze młodzież w ośrodku kultury. Poniedziałek, 21 września, Franciszek spędzi w mieście Holguin, gdzie odprawi mszę na Plaza de la Revolucion, oraz w Santiago. Tam spotka się z kubańskimi biskupami i odwiedzi sanktuarium maryjne. We wtorek w Santiago odbędzie się papieska msza w tamtejszej bazylice, a także spotkanie z rodzinami. Tego dnia Franciszek odleci do Stanów Zjednoczonych. Na lotnisku w bazie Andrews w Waszyngtonie powita go prezydent Barack Obama z żoną Michelle. W kolejnych dniach odwiedzi też Nowy Jork, a potem Filadelfię, gdzie weźmie udział w Światowym Spotkaniu Rodzin. (br)
