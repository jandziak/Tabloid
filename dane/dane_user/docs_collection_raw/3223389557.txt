Minister spraw zagranicznych Włoch Paolo Gentiloni powiedział, że Polska i Hiszpania skłaniają się ku przyjęciu propozycji Komisji Europejskiej w sprawie rozdziału uchodźców w krajach UE i wyraził zadowolenie z tego powodu. - To przykre, że trzeba uznać, iż w Europie musi dojść do tragedii, żeby przystąpiła ona do działania- powiedział szef włoskiej dyplomacji w wywiadzie opublikowanym dziś m.in. na łamach dziennika "La Repubblica". Przypomniał, że rząd w Rzymie od wielu miesięcy próbował zwrócić uwagę europejskich partnerów na kryzys imigracyjny. Dopiero po zatonięciu łodzi z kilkuset imigrantami w kwietniu zwołano nadzwyczajny szczyt UE - podkreślił Gentiloni. Jako kolejny krok wskazał przedstawiony niedawno projekt przewodniczącego KE Jean-Claude'a Junckera, przewidujący rozmieszczenie uchodźców w państwach członkowskich. Kraj, z którego pochodzi prezydent Rady Europejskiej Donald Tusk, w kwestii przyjmowania uchodźców zachowuje się nikczemnie" - zaznacza portal "Deutsche Wirtschafts Nachrichten". DWN pisze o problemie, jakim dla Polski jest przyjęcie uchodźców. - Z zadowoleniem dostrzegam postawę Hiszpanii i Polski, które zbliżają się do logiki Komisji - oświadczył Gentiloni w rozmowie przeprowadzonej dla siedmiu europejskich gazet. Według projektu Junckera Polska miałaby przyjąć około 12 tys. imigrantów. Włoski minister dodał, że najbardziej niepokoi go obecnie postawa Węgier, które nie chcą przyjmować uchodźców. - Należy absolutnie unikać wrogich postaw - oświadczył. Gentiloni zapewnił, że Włosi są dumni z tego, że przez ponad rok uratowali 130 tys. uchodźców na Morzu Śródziemnym. - Teraz nasze rządy muszą sobie uświadomić, że zjawisko imigracji będzie długo się utrzymywać, przede wszystkim ze względów demograficznych - wskazał. Szef włoskiego MSZ przytoczył prognozy, z których wynika, że do 2050 roku ludność Afryki podwoi się, podczas gdy w Europie zmniejszy się o 5 procent. Gentiloni powtórzył włoski postulat wypracowania europejskich zasad udzielania azylu w miejsce obecnych reguł konwencji dublińskiej, którą Rzym uważa za anachroniczną. Wspólna - jego zdaniem - powinna być również polityka odsyłania imigrantów do krajów pochodzenia. W opinii Gentiloniego, ani Włochy, ani przyjmujące tysiące imigrantów Niemcy nie mogą zostać pozostawione same sobie (gż)
