To nie jest zwyczajny "kryzys w social mediach". Użycie zdjęcia ofiary stanu wojennego w reklamie wódki wystawia fatalną opinię nam, systemowi oświaty i świadomości historycznej. Tej samej, którą tak kochamy się wycierać. Na profilu pewnego alkoholu w mediach społecznościowych pojawiło się zdjęcie wykonane przez Krzysztofa Raczkowiaka w sierpniu 1982 roku w Lubinie. Czarno biała, dynamiczna fotografia przedstawia śmiertelnie postrzelonego przez milicję podczas strajków Michała Adamowicza. Zdjęcie na profilu miało ilustrować wieczór kawalerski a.d 2015 i jego skutki. Opłakane. ”Gdy wieczór kawalerski wymknie się spod kontroli. Wina Żytniej?”. Od powstania zdjęcia minęło 33 lata. Administratorzy owego profilu w momencie, kiedy bohater zdjęcia, niesiony przez kolegów Michał Adamowicz z kulą w głowie umierał byli mali albo nawet nie było ich jeszcze na świecie. Dodam, że 1982 to rok, kiedy w Polsce jest stan wojenny, podczas którego zginęło ponad 100 osób, tysiące wylądowało w więzieniach. Stało się to także po to, aby teraz, jakiś, specjalnie używam mocnych słów, niewyedukowany tępy kretyn mógł się zabawić i zarobić. Bo na takich profilach się zarabia, dzięki "lajkom", "szerom" i dzięki klikom. Owszem, ów kretyn przeprosił. Jak się komuś tyłek pali to normalne że przeprasza, żadna to nowość. Do tego jak się okazuje on to zdjęcie ukradł, nie sprawdził, skąd jest i użył do REKLAMY bez pytania nikogo o zgodę; to takie typowe myślenie w stylu, że w internecie wszystko jest wspólne, za darmo, więc wszystko można z tym zrobić. Niedobrze mi się robi, kiedy czytam na branżowym portalu, że "branża docenia ten gest". Przepraszam, ale do dupy z taką branżą, która docenia "gest". Branża powinna taka osobę, która to zamieściła, zaaprobowała to coś do umieszczenia na profilu, na zawsze wyrzucić ze swych szeregów i wysłać na kurs dokształcający z najnowszej historii Polski. Na szczęście nie piję alkoholu, więc mnie ewentualny i zasłużony proponowany bojkot napoju tej konkretnej firmy nie dotyczy. Niech stracą. Na biednego nie trafiło swoją drogą. Moim zdaniem tu chodzi o coś więcej. O to, że głupiejemy w tempie szybszym, niż nam się zdaje. Bo ten ktoś, kto owo zdjęcie powiesił, jego szef, każdy kto za tym skandalem stoi prawdopodobnie mają matury, może nawet wyższe studia. Jak widać nie są ona warte nawet funta kłaków. Reakcja ludzi była wzorowa, natychmiastowa i mocna. Reakcja mediów również. Nawet politycy wreszcie zaczęli mówić logicznie i jednym głosem. Ale..Pamiętacie szokujący wiosenny eksperyment Filipa Chajzera ze swastyką i koszmarne odpowiedzi ludzi pytanych na ulicy o to, co widzą na zdjęciu? Co mówili? Że Harry Potter albo Metallica…LINK: http://wiadomosci.onet.pl/opinie/polacy-narodem-idiotow/rxyeqe    To, co stało się na profilu wódczanej marki jest ciągiem dalszym tej historii. Kolejnym odcinkiem serialu pt. Jak bardzo głupiejemy i jak szkoła NICZEGO nas nie uczy o historii współczesnej. Ale o starożytnej owszem, z całym szacunkiem dla tejże, długo i namiętnie, tylko po co? Potem są takie kwiatki. Mam kilku znajomych, ludzi po studiach, oczytanych, którzy dzięki tej sytuacji dowiedzieli się w ogóle o wydarzeniach z Lubina zilustrowanych tym zdjęciem. Nie mieli o tym w szkole albo kiedy wkraczali w dorosłość to historia współczesna działa się na ulicach. Szkoła o tym w ogóle młodzieży nie uczy. Pytałam studentów i nie mieli o tym NIC. A media? W mediach o tym okresie, o stanie wojennym wiele nie ma. Jakaś mała i nudna wzmianka z okazji rocznicy stanu wojennego, na koniec programu informacyjnego, w oczekiwaniu na sport i pogodę. Jest TVP Historia. Kto z czytających ten tekst to ogląda? Kto z Was ostatnio czytał jakiś fascynujący, ciekawy i nienacechowany politycznie tekst o jakimkolwiek wydarzeniu ze stanu wojennego? A czas to był  tragiczny ale i ciekawy, temat na niejeden film, książkę, artykuł. Bohaterowie stanu wojennego z obu stron barykady zajmują się opluwaniem siebie nawzajem, a to nie sprzyja krzewieniu wiedzy historycznej. A szkoda. Założę się, że nasza wiedza o wydarzeniach, które dały nam wolność słowa i demokrację jest minimalna. I teraz mamy aferę ze zdjęciem zabitego w manifestacji człowieka, który wbrew sobie, swej rodzinie i z chichotem historii w tle, reklamuje wieczór kawalerski i skutki picia wódki. Przepraszam, ale rzygać się chce. Z bezsilności, ze świadomości, że dopóki niczego z tym nie zrobimy, ponad politycznymi podziałami, będzie z roku na rok coraz gorzej. Zbliża się rocznica podpisania Porozumień Sierpniowych, dzięki którym teraz siedzę w domu i piszę do Was na portalu, którego nikt nie cenzuruje; możemy mówić, co chcemy i pisać, co chcemy. Możemy nawet, co pokazały ostatnie dni, robić idiotyzmy w mediach społecznościowych. Jako dziecko pamiętam ten słynny wielki długopis Wałęsy, euforię wśród ludzi i niewiarygodną nadzieję jaka zagościła. Historia z tym zdjęciem to z jednej strony straszny "prezent" na rocznicę Porozumień. Ale z drugiej strony może to zacznie dyskusję, że mając wolność i demokrację nauczymy się je wykorzystywać nie tylko do politycznych dyskusji na poziomie piaskownicy, ale także do tego, aby pamiętać o tym, skąd się nasza wolność, także do robienia głupot, wzięła. Józef Piłsudski mówił: "Naród, który nie szanuje swej przeszłości nie zasługuje na szacunek". Bardzo aktualnie to dzisiaj brzmi. Obyśmy o tym pamiętali.
