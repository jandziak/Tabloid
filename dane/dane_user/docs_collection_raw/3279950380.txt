Europejski Bank Inwestycyjny skredytuje miliardem euro badania i innowacje w Polsce. W Warszawie podpisano dwie umowy w tej sprawie. Minister Finansów Mateusz Szczurek, który złożył podpis na dokumentach podkreślił, że EBI jest głównym partnerem Polski wśród międzynarodowych instytucji finansowych. Nazwał go "finansowym ramieniem inwestycyjnym Unii Europejskiej". Ministerstwo Finansów oczekuje, że zaangażowanie Europejskiego Banku Inwestycyjnego w Polsce osiągnie w tym roku w sumie 5,5 miliarda euro. W 2014 roku bank wspierał w naszym kraju przede wszystkim rozwój infrastruktury drogowej i kolejowej oraz rozwój miast. (RC)
