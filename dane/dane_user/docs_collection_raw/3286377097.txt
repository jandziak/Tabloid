Jak 300 Spartan zatrzymało armię perską pod Termopilami, tak 330 lwowskich "Orląt" w dniu 17 sierpnia 1920 r. zatrzymało Konną Armię Budionnego pod Zadwórzem koło Lwowa. Pięć lat później ciało jednego z poległych bohaterów spoczęło w Grobie Nieznanego Żołnierza w Warszawie. W sierpniu 1920 r. na Polskę centralną nacierały dwie wielkie formacje bolszewickie: Front Zachodni, dowodzony przez Michała Tuchaczewskiego, oraz Front Południowo-Zachodni, dowodzony przez Aleksandra Jegorowa, którego wszechwładnym komisarzem politycznym był Józef Stalin. Obie formacje miały połączyć się ze sobą, aby zdobyć Warszawę. Najsilniejszym elementem drugiego z tych Frontów była słynna Konarmia, czyli Pierwsza Armia Konna, dowodzona przez Siemiona Budionnego, b. wachmistrza z carskiego pułku dragonów. Służyli w niej głównie Kozacy. Była to grupa uderzeniowa, której głównymi walorami były szybkość i zwrotność.  W boju wspierały ją taczanki, czyli dwuosiowe pojazdy konne, uzbrojone w ciężki karabin maszynowy, oraz tankietki i pociągi pancerne, a nawet i lotnictwo. Konna Armia walczyła najpierw z wojskami „białych”. W 1920 r. została skierowana na Wołyń. W czerwcu tegoż roku wybiła do nogi polski garnizon w Żytomierzu oraz spaliła żywcem kilkuset rannych wraz z siostrami Czerwonego Krzyża w szpitalu w Berdyczowie. Dokonała też pogromów na Żydach. Następnie ruszyła na Lwów, który zamierzała zdobyć z marszu. 17 sierpnia pod Zadwórzem, 30 km. od Lwowa, drogę zagrodziło jej 330 lwowskich ochotników, zwanych "Orlętami", dowodzonych przez kpt. Bolesława Zajączkowskiego. Zażarta bitwa, będąca starciem Dawida z Goliatem, trwała 11 godzin. Prawie  wszyscy obrońcy zginęli, tak jak Spartanie pod Termopilami, ale wróg Lwowa nie zdobył. Co więcej, nie zdążył z pomocą dla wojsk Tuchaczewskiego, które w tym czasie kontratakowały polskie dywizje tak pod Płockiem i Radzyminem, jak i nad rzekami Wkra i Wieprz. Gdy Budionny w końcu ruszył w głąb Polski, to było już za późno, bo bolszewicy gwałtownie cofali się. Do ostatecznej klęski Konnej Armii doszło pod Komarowem k. Zamościa, gdzie 30 sierpnia została ona pobita przez polską jazdą. Była to ostatnia wielka bitwa kawaleryjska w historii Europy. W latach dwudziestych pod Zadwórzem saperzy usypali kurhan, na który ustawiono pomnik w kształcie słupa granicznego. Ojciec jednego z poległych ochotników zamieścił na nim tablicę z napisem: "Orlętom poległym w dniu 17 sierpnia 1920 roku w walkach o całość ziem kresowych". Bitwę upamiętnia też obraz, którego autorem jest Stanisław Batowski. W 1925 r. władze polskie, budując Grób Nieznanego Żołnierza w Warszawie, wybrały w wyniku losowanie pobojowisko pod Zadwórzem  jako to miejsce, z którego zostanie ekshumowane ciało jednego z nieznanych żołnierzy. Jadwiga Zarugiewiczowa (Ormianka, rodem z Kut nad Czeremoszem), matka poległego w bitwie 19-letniego Konstantego, wskazała (jak jej dyktowało matczyne serce) jedną z trumien. Trumnę tę w uroczysty sposób przewieziono do stolicy Polski. Być może królowie, prezydenci i premierzy z całego świata, którzy składają wieńce  przed Grobem Nieznanego Żołnierza w Warszawie, nie wiedzą, że oddają część nieznanemu „Orlęciu" lwowskiemu, które brało udział w zatrzymaniu Konnej Armii Budionnego. Warto jednak, aby młodzi Polacy o tym wiedzieli i pamiętali.
