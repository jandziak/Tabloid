Dziś obowiązki dyrektora Telewizyjnej Agencji Informacyjnej w TVP ma przejąć Tomasz Sygut, dotychczasowy zastępca dyrektora TAI ds. TVP Info. Zmianę szefa szefów programów informacyjnych wiąże się w TVP z zapowiedzianym przez nowego prezesa odejściem od tabloidyzacji. Dyrektor TAI nadzoruje newsy głównych anten Telewizji Polskiej ­ "Wiadomości", "Panoramę", "Teleexpress" ­ oraz kanał TVP Info. Jak informowaliśmy wczoraj, nowy prezes TVP Janusz Daszczyński zdecydował o rozstaniu z dotychczasowym szefem TAI Tomaszem Sandakiem z powodu różnicy co do kształtu programów informacyjnych. -­ Teraz mamy mniej iść w komercję i tematy tabloidowe. Lecz na czym konkretnie to będzie polegało, jeszcze nie wiemy – mówi pracownik TAI. Być może konkrety prezes Daszczyński przedstawi dziś dyrektorom na kolegium spółki. Skończenie z tabloidyzacją newsów było jednym z podstawowych celów, jakie przedstawił, rozpoczynając urzędowanie. Wczoraj biuro prasowe TVP nie komentowało naszych informacji o powierzeniu obowiązków dyrektora TAI Tomaszowi Sygutowi. Wypowiadać się na ten temat nie chciał też sam zainteresowany. Natomiast Tomasz Sandak, który kierował TAI od 1 lipca 2013 roku, dziękując współpracownikom w pożegnalnym e­mailu, napisał m.in., że jest dumny z wyników oglądalności programów informacyjnych TVP i kanału TVP Info oraz z wydań specjalnych "Wiadomości".
