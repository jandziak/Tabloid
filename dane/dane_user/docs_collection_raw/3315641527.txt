Marcin J. nie wywinie się od kary. 24-latek odpowie za pobicie niewinnych przechodniów. Bandyta razem ze znajomymi zaatakował dwie osoby, które chciały wejść po schodach na most Poniatowskiego. Do zdarzenia doszło około godziny trzeciej nad ranem. Pomiędzy zbirami a przechodniami najpierw doszło do wymiany zdań, a później do szarpaniny. Bandyci rzucili się z pięściami na pokrzywdzonych i brutalnie ich pobili. Dwaj mężczyźni z poważnymi obrażeniami trafili pod opiekę lekarza. Przybyli na miejsce policjanci długo nie szukali jednego ze sprawców napaści. Marcin J. wpadł, bo zgubił portfel z dokumentami. Dzięki niemu mundurowym udało się szybko ustalić tożsamość i adres bandyty. 24-latek został zatrzymany. Trafił do celi, gdzie usłyszał zarzuty. Za pobicie grozi mu 5 lat więzienia. Funkcjonariusze szukają teraz pozostałych napastników. 
