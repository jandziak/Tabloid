Wykorzystywanie przez firmy nielegalnego oprogramowania, by w ten sposób obniżyć koszty działalności, nie jest w naszym kraju niczym niezwykłym i co jakiś czas słyszymy o kolejnym przedsiębiorstwie, które to robiło. Tym razem przyłapano na tym jedną z firm z branży projektowej. Katowiccy policjanci z wydziału do zwalczani przestępczości gospodarczej poinformowali o przeszukaniu dokonanym w jednej z firm zajmującej się projektowaniem. Podczas rewizji wykryto pirackie wersje specjalistycznych programów technologicznych wykorzystywanych do prowadzenia działalności gospodarczej o szacowanej wartości 2 mln złotych. Policjanci zabezpieczyli łącznie cztery komputery oraz 21 dysków twardych, na których znajdowały się programy wspierające projekty architektoniczne i inżynieryjne w systemach dostawy mediów, drogowych, kolejowych, sieci łączności, w górnictwie i innych działach gospodarki. Sprawa została przekazana prokuraturze, która teraz zajmie się dalszymi czynnościami. Za nielegalne użytkowanie oprogramowania i osiągane z tego tytułu korzyści majątkowych, sprawcom grozi pięć lat pozbawienia wolności.
