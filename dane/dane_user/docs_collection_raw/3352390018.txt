Kolejna kosztowna pomyłka rządu? Wiele na to wskazuje. Ministerstwo Pracy dopiero co przygotowało projekt nowej ustawy, na mocy której budżet państwa odda emerytom miliard złotych – chodzi o pracujące osoby, którym ZUS zawiesił świadczenia. Teraz znów będzie musiał zwracać pieniądze. Chodzi o osoby zajmujące się niepełnosprawnym członkiem rodziny. Okazuje się, że opiekunowie, którzy zostali pozbawieni od lipca świadczenia pielęgnacyjnego, mogą odzyskać, to co zabrało im państwo! Marcin Berent z Czarnej Białostockiej od lat opiekuje się swoją żoną. Pani Dorota od ósmego miesiąca życia cierpi na czterokończynowe porażenie. Trzeba ją karmić, myć, podstawiać basen. Wymaga opieki przez całą dobę, bo nawet w nocy trzeba ją przełożyć na drugi bok. Sama nie jest w stanie tego zrobić. Pan Marcin nie pracuje. Z czego żyją? Pani Dorota dostaje rentę (ok. 1400 zł brutto miesięcznie) i do niedawna pan Marcin, jako opiekun, otrzymywał 520 zł świadczenia pielęgnacyjnego. Ale od trzech miesięcy już nie dostaje tych pieniędzy. Jedna, skromna renta musi wystarczyć teraz na dwie osoby. Państwo zabiera pieniądze Właśnie od lipca zaczęły obowiązywać nowe przepisy. Świadczenie pielęgnacyjne przysługuje tylko rodzicom niepełnosprawnych dzieci. Co z osobami, które zajmują się dorosłymi–niepełnosprawnymi? One mogą starać się o tzw. specjalny zasiłek opiekuńczy. Problem w tym, że by go dostać, trzeba spełnić bardzo wyśrubowane wymagania. Po pierwsze dochód na osobę w rodzinie opiekuna nie może przekroczyć 623 zł, po drugie – musi on zwolnić się z pracy, by opiekować się niepełnosprawnym członkiem rodziny. –„ Choć mamy nisko dochód, na pomoc tę, nie mamy szans. Zamknąłem firmę kilka lat temu” – mówi pan Marcin. W podobnej sytuacji jak on znalazło się – uwaga – 100 tysięcy opiekunów. Bez pieniędzy, ubezpieczenia i wsparcia państwa.– „Przecież przepisy nie mogą działać wstecz, odbierać praw nabytych” – denerwuje się pan Marcin, który o sytuacji opiekunów osób niepełnosprawnych opowiadał ostatnio posłom w Sejmie. – J„ak mamy teraz żyć? Kiedy miałem jeszcze świadczenie, zaciągnęliśmy kredyt, by kupić żonie wózek. Kredyt został, tylko pieniądze mi zabrali. I nie mam z czego teraz płacić rat. Wkrótce komornik zapuka mi do domu! Poszedłbym do pracy, ale kto w tym czasie zajmie się moją żoną?” Rząd wszystko odda? Wszystko wskazuje na to, że poszkodowani opiekunowie, podobnie jak rodzice niepełnosprawnych dzieci, będą nadal korzystać z pomocy państwa. – „W ciągu kilku tygodni wyjdziemy z projektem ustawy” – zapewnia Jarosław Duda wiceminister pracy. Prawo do tej pomocy uzależnione będzie od stopnia niesamodzielności. – „Mamy na to zielone światło od premiera” – zapewnia wiceminister. Skąd taki pośpiech rządu? Okazuje się, ze Rzecznik Praw Obywatelskich Irena Lipowicz zaskarżyła ustawę odbierającą części opiekunom świadczenia pielęgnacyjne, do Trybunału Konstytucyjnego. Jeśli ten uzna, że przepisy naruszyły konstytucję, państwo będzie musiało oddać opiekunom pieniądze – może tu chodzić nawet o 2 mld zł! Rząd powoli przygotowuje się do przegranej. Problem w tym, że uchwalenie nowych przepisów na pewno potrwa. – „A ja już dziś potrzebuje pieniędzy, a nie za kilka miesięcy” – dodaje pan Marcin.
