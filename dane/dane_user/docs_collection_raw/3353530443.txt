Policjanci z Pragi Północ po pościgu zatrzymali 29-letniego Michała H. Mężczyzna rozpoczął szaleńczą ucieczkę praskimi ulicami, kiedy zorientował się, że policjanci rozpoznali w jego współtowarzyszu poszukiwanego przez ostrowską Policję mężczyznę Brawurową i niebezpieczną podróż kierowca peugeota zakończył przy ul. Jagiellońskiej 88, doprowadzając do zderzenia z nocnym autobusem. Mężczyzna został zatrzymany. Cała sytuacja miała swój początek około 3.15 w nocy na Pradze Północ. Policjanci zatrzymali do kontroli kierowcę peugeota, który popełnił wykroczenie w ruchu drogowym. W samochodzie znajdował się również pasażer. Po sprawdzeniu w policyjnym systemie okazało się, że 36-letni pasażer jest poszukiwany przez ostrowską Policję. W momencie, kiedy policjanci chcieli zatrzymać poszukiwanego mężczyznę, kierowca peugeota gwałtownie ruszył i rozpoczął ucieczkę po ulicach Pragi Północ. Natychmiast informacja ta została przekazana praskim patrolom. Powiadomieni drogą radiową o tym fakcie funkcjonariusze niezwłocznie włączyli się w działania. Brawurowa ucieczka zakończyła się przy ulicy Jagiellońskiej 88, kiedy to kierowca peugeota z dużą prędkościa najechał na tył nocnego autobusu. W wyniku zderzenia pojazdów, samochód osobowy zaczął się palić. Policjanci natychmiast ruszyli z pomocą i pomogli wydostać się mężczyznom z płonącego samochodu, a następnie rozpoczęli jego gaszenie. W wyniku tego zdarzenia pasażer autobusu oraz kierowca i pasażer peugeota zostali przewiezieni do warszawskich szpitali. Po przeprowadzonych badaniach na obserwacji w szpitalu pozostał jedynie poszukiwany 36-latek. 29-letni kierowca peugeota został zatrzymany. Najprawdopodobniej usłyszy zarzut stawiania czynnego oporu zagrożony karą do 3 lat pozbawienia wolności.
