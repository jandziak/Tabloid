Na początku rok 2016 w Vancouver mają ruszyć zdjęcia do trzeciej odsłony cyklu "Smakosz" ("Jeepers Creepers"). Reżyser i scenarzysta Victor Salva o realizację tego filmu walczył już ponad dekadę - "Smakosz 2" na ekranach gościł w 2003 roku. Wygląda na to, że w końcu dopiął swego. Realizację sfinansuje firma Myriad Pictures. Producencko twórcę wesprze sam Francis Ford Coppola, który tę samą funkcję pełnił przy pierwszym "Smakoszu" (2001). Przypomnijmy, że tytułowy bohater to starożytna istota, która budzi się raz na dwadzieścia trzy lata i przez dwadzieścia trzy dni poluje na ludzi, by pożerać określone części ich ciał. Dwa pierwsze filmy zarobiły łącznie 120 milionów dolarów. Na planie trzeciej części mają się spotkać twórcy poprzednich filmów. Salva wróci do swoich zadań reżyserskich i scenopisarskich. W rolę Smakosza ponownie wcieli się Jonathan Breck. Brandon Smith ma powrócić do roli sierżanta Davisa Tubbsa. Film ma powiedzieć więcej na temat tego kim jest Smakosz i skąd się wziął.
