Projekt filmu "Wielkie zimno" w reżyserii Gerarda Pautonniera w francusko-belgijsko-polskiej koprodukcji został laureatem I konkursu w ramach Międzynarodowego Funduszu Filmowego w Krakowie – poinformowała Karolina Grysiak z Krakowskiego Biura Festiwalowego. W tegorocznej edycji konkursu zgłoszono trzy wnioski, wszystkie dotyczące filmów fabularnych. W wyniku oceny formalnej do oceny merytorycznej dopuszczono dwa wnioski. Komisja konkursowa Międzynarodowego Funduszu Filmowego w Krakowie zadecydowała o przyznaniu dofinansowania projektowi koprodukcji francusko-belgijsko-polskiej "Wielkie zimno" w reżyserii Gerarda Pautonnier, zgłoszonemu przez Lava Films Sp. z o.o. Wnioskowana łączna kwota zawarta we wnioskach poprawnych formalnie wyniosła 939,2 tys. zł netto. Warunkiem przekazania wkładu finansowego jest pozytywne zakończenie negocjacji umowy koprodukcyjnej z laureatem konkursu. W skład komisji wchodziły: przewodnicząca - kierownik generalny ds. produkcji filmowych Krakowskiego Biura Festiwalowego Katarzyna Wodecka-Stubbs (przewodnicząca), przedstawicielka KBF – Krakow Film Commission Natalia Woda oraz przedstawicielka Rady Programowej konkursu Anna Trzebiatowska. Celem nowo powstałego Międzynarodowego Funduszu Filmowego w Krakowie jest rozwój współpracy europejskiego sektora audiowizualnego z pozostałymi krajami świata poprzez współfinansowanie międzynarodowych koprodukcji. Warunkiem udziału w konkursie jest powiązanie produkcji z Krakowem poprzez tematykę, twórców, a przede wszystkim przez miejsce realizacji filmu oraz udział przynajmniej dwóch producentów z różnych krajów. Zgodnie z regulaminem konkursu wsparcie produkcji filmowej ma formę wkładu finansowego, a jego wydatkowanie musi mieć miejsce na terenie Miasta Krakowa. Projekty w konkursie oceniane są m.in. pod względem walorów artystycznych, walorów poznawczych i estetycznych oraz ich znaczenia dla utrwalenia pozytywnego wizerunku Krakowa; wysokości kwoty wydatkowanej na terenie Krakowa; wykorzystania plenerów charakterystycznych dla Krakowa; powiązania produkcji z Krakowem poprzez tematykę, twórców, a przede wszystkim miejsce realizacji filmu; oraz spodziewanego wpływu na rozwój współpracy europejskiego sektora audiowizualnego z pozostałymi krajami świata. Brany jest także pod uwagę spodziewany efekt ekonomiczny, dotychczasowy dorobek twórców, sposób dystrybucji filmu. Operatorem Międzynarodowego Funduszu Filmowego w Krakowie, obok powołanego w 2009 roku Regionalnego Funduszu Filmowego w Krakowie, jest Krakowskie Biuro Festiwalowe. Działająca w strukturach KBF Krakowska Komisja Filmowa (Krakow Film Commission) wspiera realizacje produkcji filmowych, m.in. pomagając przy uzyskiwaniu wszelkich wymaganych zezwoleń, koordynując kontakty producentów z urzędami i służbami publicznymi itp.
