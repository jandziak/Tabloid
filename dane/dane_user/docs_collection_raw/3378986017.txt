Greg Oden wybrany z numerem "1" w drafcie 2007 koszykarskiej NBA podpisał roczny kontrakt w wysokości 1,2 mln dolarów z... klubem chińskiej ekstraklasy Jiangdu Dragons - podały miejscowe media. W sezonie 2013/14 w Miami Heat zarabiał milion dolarów. Były środkowy Portland Trail Blazers, który od końca 2009 roku ma problemy z kolanem, w minionym sezonie nie znalazł pracodawcy w NBA i stąd decyzja o wyborze ligi chińskiej. 27-latek przez siedem lat kariery w NBA zdobywał średnio 8 punktów i miał 6,2 zbiórek. Zarobił w tym czasie 24,2 mln dolarów. W lidze chińskiej od lat szlaki przecierają znani zawodnicy NBA, m.in. najlepszy strzelec sezonu 2003/04 i siedmiokrotny uczestnik Meczu Gwiazd Wschód-Zachód Tracy McGrady oraz olimpijczyk z Aten (brąz) Stephon Marbury.
