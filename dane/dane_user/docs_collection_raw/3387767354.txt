Poseł PiS i pełnomocnik tej partii w okręgu olsztyńskim Jerzy Szmit zrezygnował ze startu w wyborach do Sejmu. Jak poinformował dzisiaj w oświadczeniu, powodem rezygnacji są względy osobiste. - Wobec licznych pytań odnośnie mojego kandydowania w wyborach parlamentarnych (...) informuję, że zrezygnowałem ze startu w tych wyborach z powodów osobistych. Moje miejsce na liście Prawa i Sprawiedliwości zajmie przewodniczący Klubu Radnych PiS w Radzie Miasta Olsztyn Dariusz Rudnik - napisał w oświadczeniu Jerzy Szmit. Zapowiedział jednocześnie, że "w czasie kampanii wyborczej uczyni wszystko, aby Prawo i Sprawiedliwość wygrało wybory i mogło samodzielnie sprawować władzę w Polsce". Szmit w latach 2005-2007 był senatorem z listy PiS, a w kończącej się kadencji Sejmu - poseł tej partii. W październikowych wyborach do Sejmu miał startować z 10. miejsca. (KK)
