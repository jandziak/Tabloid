Podczas konferencji prasowej Stowarzyszenie Polski Związek Futbolu Amerykańskiego miało zaszczyt oficjalnie zaprezentować nowego trenera reprezentacji Bradleya Arbona. Wraz z zaproszonymi gośćmi - sekretarzem generalnym Polskiego Komitetu Olimpijskiego Adamem Krzesińskim oraz Andrzejem Banasiakiem reprezentantem Ministerstwa Sportu i Turystyki dyskutowano o przyszłości reprezentacji Polski w futbolu amerykańskim oraz perspektywach rozwoju tego sportu w najbliższych latach. \t Bradley Arbon to nazwisko, które jest doskonale znane w europejskim środowisku futbolowym. Amerykanin dwukrotnie doprowadził reprezentację Niemiec do mistrzostwa Europy. Co sprawiło, że tak utytułowany szkoleniowiec zdecydował wzmocnić polską reprezentację, która powstała zaledwie dwa lata temu? - Nowego trenera nie było trzeba długo przekonywać - wystarczyło przedstawić mu fakty dotyczące sportowego i organizacyjnego rozwoju drużyny narodowej. Z Bradem znamy się wiele lat, grałem dla niego i znam jego wielkie umiejętności. Jego sukcesy mówią same za siebie - powiedział Filip Pawełka, trener skrzydłowych reprezentacji Polski oraz były zawodnik NFL Europe i NCAA. Również zawodnicy są podekscytowani nowymi wyzwaniami, które czekają na nich pod wodzą amerykańskiego szkoleniowca - Z niecierpliwością oczekujemy pierwszych treningów podczas zgrupowania w COS Cetniewo, które rozpoczyna się już w czwartek. Rozmawiałem z kolegami z innych drużyn, studiujemy wszystkie materiały przygotowane przez trenerów i przygotowujemy się do ciężkiej pracy na treningach najlepiej jak potrafimy - skomentował Tomasz Ochnio, reprezentant Polski. Sam Arbon wypowiada się w samych superlatywach odnośnie współpracy z reprezentacją Polski. Twierdzi, że jeszcze jako obserwator z zewnątrz dostrzegał potencjał w działaniach polskiej federacji - zarówno od strony organizacyjnej, jak i sportowej. - Byłem w Polsce na SuperFinale we Wrocławiu, wcześniej obserwowałem zdalnie także kilka innych spotkań. W Europie widzi się, jak imponująco rozwija się futbol w Polsce. Od dawna jestem pod wrażeniem relacji medialnych i organizacji tej dyscypliny w waszym kraju. Jesteśmy w przededniu zgrupowania w Cetniewie. Czekam na nie z wielką niecierpliwością - powiedział Bradley Arbon, trener główny reprezentacji Polski. Futbol amerykański jako sport olimpijski? Drzwi są otwarte Dużo uwagi podczas konferencji poświęcono zbliżającym się Igrzyskom The World Games 2017 we Wrocławiu, podczas których futbol amerykański będzie jedną z zaproszonych dyscyplin. Sekretarz Generalny PKOl Adam Krzesiński twierdzi, że to nie przypadek, że sport ten znalazł się w gronie takich dyscyplin jak żużel czy kickboxingu, słynących z sukcesów polskich zawodników. Twierdzi także, że w przyszłości nie jest wykluczone, że futbol amerykański dołączy do grona sportów olimpijskich. - Mamy związki z futbolem amerykańskim od wielu lat. Co roku podczas Pikniku Olimpijskiego prezentujemy ten sport, a tysiące osób przychodzą zobaczyć na czym polega ta dyscyplina. Jako PKOl jak najbardziej jesteśmy otwarci na futbol amerykański i kontynuowanie współpracy ze Stowarzyszeniem Polski Związek Futbolu Amerykańskiego - przekonuje Adam Krzesiński, Sekretarz Generalny Polskiego Komitetu Olimpijskiego. Rozwój reprezentacji nie byłby możliwy bez wsparcia Ministerstwa Sportu i Turystyki, które umożliwia, między innymi, zakup profesjonalnego sprzętu, dostęp do nowoczesnej infrastruktury i najlepszych ośrodków treningowych, takich jak ten w Cetniewie, w którym reprezentacja już w czwartek 20 sierpnia rozpocznie swoje pierwsze zgrupowanie pod wodzą nowego trenera głównego. - Chciałbym dzielić się swoimi doświadczeniami z przedstawicielami stowarzyszenia. Projekt powstał w związku z najważniejszą imprezą najbliższych lat w naszym kraju - The World Games 2017, Wrocław. Miałem przyjemność być na X SuperFinale we Wrocławiu. Ta impreza była zorganizowana na światowym poziomie. PZFA może być przykładem, jak należy profesjonalnie organizować sport. Cenię pasję, entuzjazm i wiedzę tych młodych ludzi, którzy tak imponująco rozwijają futbol amerykański w Polsce. My jako Ministerstwo Sportu i Turystyki chcemy pokazywać jak najszerszą gamę różnych sportów drużynowych i indywidualnych. Chcemy wspierać futbol amerykański, ale też przede wszystkim nie przeszkadzać - podsumował Andrzej Banasiak z MSiT. Wielkie emocje w Gdyni i w Lublinie Tuż po zgrupowaniu w Cetniewie na Biało-Czerwonych czekają pierwsze poważne wyzwania. Już 12 września Polacy zmierzą się towarzysko z Belgią na Stadionie Miejskim w Gdyni. - W Gdyni miałem okazję uczestniczyć w kilku spotkaniach z tzw. „pozytywnymi wariatami”, którzy marzyli o rozwoju, między innymi, takich sportów jak futbol amerykański. Nie wiedzieliśmy czy to się przyjmie, ale postanowiliśmy spróbować i zaprocentowało to już trzema mistrzostwami kraju. Oprócz tego, że pomagamy zespołom, staramy się także wspierać samą dyscyplinę. Już się cieszymy na niesamowite emocje, które czekają nas 12 września na Stadionie Miejskim - skomentował Marek Łucyk, dyrektor Gdyńskiego Centrum Sportu. Ogromne emocje z dużą dawką pozasportowych atrakcji czekają także na kibiców w Lublinie. - Bardzo się cieszę, ze Lublin będzie gościł takie wydarzenie. Mamy elementy wspólne z dyscypliną -jako MOSiR jesteśmy młodym podmiotem, który dysponuje nowoczesną infrastrukturą. Pragniemy rozwijać się razem z takimi sportami, jak futbol amerykański, z którym chcielibyśmy związać się na długo. Dołożymy wszelkich starań by, obok Gdyni i Wrocławia, Lublin stał się ośrodkiem kojarzonym z futbolem amerykańskiego – powiedział Tomasz Grodzki, prezes MOSIR-u w Lublinie. Co zaś jeszcze czeka reprezentację Polski po meczach towarzyskich? Biało-czerwoni będą rywalizować w eliminacjach do Mistrzostw Europy. Rywalem będą Czesi, z którymi polskie Orły zmierzą się 11 października w Pardubicach.
