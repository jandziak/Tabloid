Wokół tematu szczepień dzieci narosło wiele mitów, plotek i wątpliwości. Wygląda na to, że szczepienia padły ofiarą swojego własnego sukcesu. Udało się dzięki nim opanować wiele groźnych chorób. Nie czując zagrożenia, zaczynamy zwracać uwagę nie na obronne działanie szczepionek, ale na przykład na ich rzadkie skutki uboczne: odczyny poszczepienne. Są i tacy, którzy zastanawiają się, czy w ogóle się szczepić. Podpowiadamy, co jest faktem, a które informacje to po prostu mit Szczepionki zawierają groźne substancje FAŁSZ Przeciwnicy szczepień twierdzą, że szczepionki zawierają niebezpieczną dla życia rtęć. To nieprawda. Szczepionka składa się z antygenów – cząsteczek, które zapewniają ochronę przeciw konkretnej chorobie oraz z substancji pomocniczych, na przykład środków konserwujących chroniących ją przed zarazkami. Jednym ze środków konserwujących jest związek rtęci – tiomersal. Ale jest niegroźny – nie przedostaje się do krwi i po 2–4 dniach organizm go wydala. W dodatku tiomersal zawierają tylko szczepionki starszej generacji. W tych nowoczesnych już go nie ma. Hipotezy o szkodliwości tiomersalu nie potwierdziły żadne z przeprowadzonych badań. Przed dwoma laty na przykład włoscy lekarze opublikowali wyniki badań, które dowiodły, że tiomersal nie ma wpływu na działanie organizmu. Przez 10 lat obserwowali i badali 14 tysięcy dzieci. Połowa była szczepiona szczepionką z tiomersalem, połowa szczepionką bez tiomersalu. Nie wykazano żadnych różnic w rozwoju i zachowaniu dzieci, tiomersal nie miał wpływu na ich zdrowie. Szczepionki uodporniają na jedną chorobę, a wywołują inną FAŁSZ Szczepionka zawiera odpowiednio „spreparowane” drobnoustroje (albo tylko ich fragmenty), dzięki którym organizm uodparnia się przeciw chorobie, a na nią w przyszłości nie zapada. Po szczepionce, jak po każdym leku, mogą wystąpić działania niepożądane, ale nie muszą. To, że po szczepieniu zdarza się gorączka, zaczerwienienie skóry, chwilowo gorsze samopoczucie, nie znaczy, że na coś zachorowaliśmy. To naturalna i krótkotrwała reakcja organizmu, a dokładniej naszego układu odporności na szczepienie. Szczepionka daje odporność na całe życie FAŁSZ Szczepionki dają różną odporność. Owszem, są szczepionki, które zapewniają nam ochronę przed chorobą na całe życie, np. przeciw WZW A, ale są takie, które uodpornią nas przed chorobą na 10 lat. Niektóre szczepionki, by zapewniły ochronę przed zachorowaniem, podaje się w jednej dawce, inne w dwóch, a jeszcze inne w trzech. Te kolejne to tzw. dawki przypominające. Obecnie lekarze zalecają na przykład, by przeciwko krztuścowi szczepić nastolatki. Szczepione kilkanaście lat temu powoli tracą przeciwko bakteriom krztuśca odporność. Zbyt duża liczba szczepionek obciąża układ odpornościowy dziecka FAŁSZ Dawka mikrobów czy ich cząstek, jaka jest zawarta w szczepionce, to dla organizmu pikuś. Nasz układ odpornościowy codziennie ma do czynienia z miliardami drobnoustrojów: wirusów, grzybów czy bakterii. I jest tak skonstruowany, że może sobie poradzić nawet z milionami zarazków. Poza tym szczepionki są coraz nowocześniejsze – zawierają coraz mniej antygenów, czyli tych cząstek, które mają wytworzyć naszą odporność przeciw chorobie. Kiedyś było ich na przykład 3000, a teraz nie więcej niż pięć. Są też tzw. szczepionki skojarzone, czyli przeciw kilku chorobom jednocześnie. Mają parę zalet – nie tylko mniej bolesnych ukłuć dla dziecka, ale też mniej substancji dodatkowych i konserwantów. To np. obowiązkowa, czyli bezpłatna szczepionka MMR – przeciwko odrze, śwince i różyczce oraz popularny preparat 5 w 1: tężec, błonica, krztusiec, Hib i polio. Alergicy muszą być ostrożni PRAWDA Reakcje alergiczne w czasie szczepienia zdarzają się niezmiernie rzadko, ale trzeba się z nimi liczyć. Uważać muszą zwłaszcza osoby uczulone na białko jaja kurzego lub antybiotyki, ponieważ i białko, i antybiotyki są stosowane w procesie produkcji szczepionek, a więc ich minimalne ilości mogą znaleźć się w szczepionce. Dlatego szczepienia zawsze wykonuje się w przychodni pod kontrolą lekarza. Nie wolno szczepić, gdy ktoś jest chory PRAWDA Ostra choroba o ciężkim przebiegu albo zaostrzenie choroby przewlekłej jest wskazaniem do przesunięcia szczepienia. Niektórych szczepień nie wykonuje się u osób krótko po przeszczepie szpiku i z zaburzoną odpornością, a także wówczas, gdy po wcześniejszym szczepieniu zdarzył się spadek ciśnienia lub trudności z oddychaniem. Można jednak wykonać szczepienie, gdy w miejscu podania poprzedniej dawki szczepionki było lekkie zaczerwienienie, obrzęk i ból, lub niezbyt wysoka gorączka. Mogą się szczepić osoby, które zażywają antybiotyki albo właśnie przeszły chorobę. Zawsze jednak o szczepieniu decyduje lekarz. Szczepionki powodują autyzm FAŁSZ Alarmistyczna informacja, że szczepionka MMR (przeciw odrze, śwince i różyczce) wywołuje autyzm pojawiła się po opublikowaniu w 1998 roku badań brytyjskiego lekarza dra Andrew Wakefielda. Twierdził on, że szczepionka powoduje chorobę Crohna, czyli chorobę jelit, po czym wirusy z jelit przedostają się do mózgu i powodują autyzm. Sprawą zajęła się Brytyjska Komisja Medyczna, ale trzeba było dwunastu lat, by zdementować te fałszywe badania. Okazało się, że Andrew Wakefield prowadził badania w sposób nieetyczny, nieuczciwy i nierzetelny. Był oszustem, sponsorowanym przez prawników reprezentujących rodziców dzieci chorych na autyzm. W 2010 roku Wakefielda skreślono z listy brytyjskich lekarzy i dostał zakaz wykonywania zawodu. Mimo wyjaśnienia sprawy, mit o szczepionce wywołującej autyzm wciąż pokutuje. Nie ma lepszej ochrony przed chorobą niż szczepienie PRAWDA W niektórych przypadkach odporność daje organizmowi przebycie choroby, ale choroba w przeciwieństwie do szczepionki grozi powikłaniami. Na przykład gdy dziecko zachoruje na odrę, ryzyko zapalenie ucha wynosi 70 procent, po szczepieniu – spada do zera. Co dziesiąte dziecko, gdy zachoruje na odrę, jest zagrożone zapaleniem płuc, ryzyko zapalenia płuc po szczepionce przeciw odrze wynosi zero procent. Szczepionka to najlepsza ochrona przed chorobą także dlatego, że wiele bakterii uodparnia się na antybiotyki – lepiej więc nie chorować, żeby nie trzeba było leczyć nie tylko choroby, ale i jej możliwych powikłań. Przed czym możesz ochronić swoje dziecko – piszemy na str. 3–4–5. Szczepionki powodują odczyny poszczepienne PRAWDA Każda szczepionka ma wady i zalety. Nikomu nie udało się opracowanie szczepionki idealnej i w 100 procentach skutecznej. Szczepionki jak wszystkie leki mogą, ale nie muszą być przyczyną działań niepożądanych. Zwykle jest to zaczerwienienie, obrzęk czy ból w miejscu wkłucia, rzadziej krótkotrwała gorączka i złe samopoczucie. To jest po prostu reakcja organizmu. Bardzo rzadko u niektórych osób dochodzi do wstrząsu – obrzęku, spadku ciśnienia, trudności z oddychaniem. Dlatego szczepienia zawsze wykonuje się po badaniu i pod kontrolą lekarza. Przez 30 minut po szczepieniu dobrze jest pozostać pod obserwacją personelu medycznego. Nie ma jednak wątpliwości: bilans korzyści do ryzyka jest bardzo dobry. Odczyny poszczepienne występują bardzo rzadko, te ciężkie sporadycznie, i nie stanowią zagrożenia dla zdrowia dzieci. Szczepionki chronią natomiast przed chorobami, których przebieg może być bardzo niebezpieczny. Szczepienia padły ofiarą swojego własnego sukcesu – udało się dzięki nim opanować wiele groźnych chorób. Nie czując zagrożenia, zaczynamy zwracać uwagę nie na obronne działanie szczepionek, ale na odczyny poszczepienne. Jak rozpoznać odczyn poszczepienny? Jeśli po szczepieniu dziecko ma gorączkę powyżej 38 stopni, wysypkę lub duży, bolesny obrzęk i zaczerwienienie w miejscu wstrzyknięcia, jeśli długo płacze albo ma trudności z oddychaniem, wówczas trzeba się zgłosić do lekarza, by zbadał, czy te objawy mają związek ze szczepieniem lub czy nie mają ze szczepieniem nic wspólnego. Jak dużo jest odczynów poszczepiennych? Co roku w Polsce podaje się 11,5–14,5 miliona dawek szczepionek. A rejestruje około 1000 odczynów poszczepiennych, zdecydowana większość to odczyny lekkie. Nie trzeba się szczepić na choroby, które zanikły FAŁSZ Jeśli choroba nie występuje, ale drobnoustrój jest obecny w środowisku, trzeba się szczepić. Gdy na Ukrainie zaprzestano na jakiś czas szczepień przeciwko błonicy, doszło do wybuchu epidemii. Kilka lat temu w Wielkiej Brytanii, Irlandii i Hiszpanii, a teraz także między innymi we Francji i we Włoszech zbyt duża liczba niezaszczepionych dzieci była przyczyną tego, że trzeba było walczyć i walczy się nadal z epidemią odry. W Szwajcarii przed dwoma laty zmarły dwie nastolatki, których na fali mody antyszczepionkowej rodzice nie zaszczepili przeciwko odrze. Podobne przypadki zanotowano w Niemczech. Ze szczepień obowiązkowych korzystać trzeba. W przeciwnym razie sami doprowadzimy do wybuchu epidemii. 
