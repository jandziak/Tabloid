Sprawa kibica, który w końcówce zakłócił przebieg niedzielnego Grand Prix Singapuru, wchodząc na tor Marina Bay Street Circuit, będzie miała ciąg dalszy. Intruz został aresztowany, a FIA oczekuje wyjaśnień od organizatora, jak doszło do tak niebezpiecznego incydentu. - Kibic na torze! Kibic na torze! - ostrzegał przez radio na 37. okrążeniu Sebastian Vettel. Kibic samobójca wszedł na tor przez dziurę w okolicach zakrętu numer 13 i przeszedł wzdłuż płotu dobre kilkadziesiąt metrów. W tym czasie minęło go kilka samochodów, które w tym miejscu wychodziły z zakrętu i osiągały zawrotne prędkości. Intruz równie szybko się ulotnił z toru, ale został namierzony przez policję. Sprawa nie ujdzie mu na sucho, tym bardziej że ściągnął śmiertelne niebezpieczeństwo na siebie i kierowców Formuły 1. Singapurska policja potwierdziła, że w związku z incydentem, do którego doszło w trakcie niedzielnego wyścigu na torze Marina Bay Street Circuit, aresztowała 27-letniego mężczyznę. Wszedł on na tor w pobliżu zakrętu numer 13, zmuszając do wyjazdu samochód bezpieczeństwa. Czekamy na pełny raport od organizatorów wyścigu" - poinformowała w oświadczeniu FIA. Grand Prix Singapuru wygrał Sebastian Vettel przed Danielem Ricciardo i Kimim Raikkonenem.
