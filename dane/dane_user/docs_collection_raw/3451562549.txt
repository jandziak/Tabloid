Przedsiębiorstwo Eksploatacji Rurociągów Naftowych (PERN) "Przyjaźń" zmodernizuje system automatyki, czyli system komputerowy odpowiedzialny za sterowanie procesami technologicznymi i współpracę z innymi urządzeniami w swej bazie magazynowej w Gdańsku. Na przedsięwzięcie to, którego realizacja planowana jest do końca kwietnia 2016 r., PERN podpisał umowę z Emerson Process Management, jednym z największych na świecie podmiotów dostarczających innowacyjne rozwiązania w zakresie sterowania procesami przemysłowymi. Jak poinformował we wtorek PERN, zastosowane w gdańskiej bazie magazynowej nowe rozwiązania pozwolą tam m.in. zwiększyć poziom automatyzacji procesów tłoczenia i magazynowania ropy naftowej. - Modernizacja z zastosowaniem najnowocześniejszych rozwiązań będzie miała charakter innowacyjny i obejmuje trzy kluczowe aspekty: techniczny, organizacyjny i bezpieczeństwa – zaznaczyła spółka. Prezes PERN Marcin Moskalewicz podkreślił, że realizowany dzięki umowie z Emerson Process Management projekt zakłada zarówno zwiększenie bezpieczeństwa funkcjonowania spółki, jak i zwiększenie jej możliwości biznesowych. - To kolejny krok zmierzający do zapewnienia maksymalnego bezpieczeństwa dostaw surowca dla polskiej gospodarki, a zarazem optymalizacji zdolności operacyjnych naszej firmy, w dodatku na najwyższym światowym poziomie – dodał Moskalewicz, cytowany w komunikacie PERN. Emerson Process Management należy do koncernu Emerson Electric z siedzibą w USA. Specjalizuje się m.in. w produkcji aparatury kontrolno-pomiarowej oraz systemów sterowania procesami technologicznymi w różnego rodzaju branżach. Dostarcza także innowacyjne rozwiązania, obejmujące zarządzanie danymi w procesach przemysłowych. PERN jest jednoosobową spółką Skarbu Państwa, strategiczną dla bezpieczeństwa energetycznego Polski. Tłoczy ropę naftową z Rosji - ok. 50 mln ton rocznie - do rafinerii krajowych: PKN Orlen i Grupy Lotos oraz dwóch rafinerii w Niemczech: PCK Schwedt i Mider Spergau. Spółka zarządza na terenie kraju siecią ponad 2,6 tys. km rurociągów naftowych i paliwowych oraz bazami magazynowymi o łącznej pojemności ok. 3,2 mln metrów sześc. (MWL)
