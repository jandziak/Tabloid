PKW zarejestrowała dziś koalicyjny komitet wyborczy Zjednoczona Lewica, w skład którego wchodzą m.in. SdPl oraz ruch Wolność i Równość. Tego samego dnia swój wniosek o rejestrację złożyła też koalicja Zjednoczona Lewica SLD+TR+PPS+UP+Zieloni. Sekretarz generalny SLD określił działania SdPl i jej sojuszników jako "robienie na złość". Przedstawiciele SdPl tłumaczą, że czują się pełnoprawnymi depozytariuszami uzgodnionej podczas spotkań środowisk lewicowych w siedzibie OPZZ nazwy Zjednoczona Lewica i chcą ochronić ją przed "zawłaszczeniem przez Janusza Palikota i Leszka Millera". Jako "robienie na złość" określił ich działania sekretarz generalny SLD Krzysztof Gawkowski. – Na prawicy Jarosław Kaczyński gra znaczonymi kartami. Teraz swoją talią chcą zagrać też Leszek Miller i Janusz Palikot, ale już w gorszym wykonaniu – ocenia prof. Kazimierz Kik, politolog z Uniwersytetu Jana Kochanowskiego w Kielcach. Jak poinformował rzecznik prasowy Socjaldemokracji Polskiej Arkadiusz Kasznia, koalicyjny komitet wyborczy Zjednoczona Lewica zarejestrowany został przez 3 ugrupowania: SdPl, Polską Lewicę oraz ruch Wolność i Równość. Według rzecznika mają dołączyć do nich jednak kolejne organizacje. – Już dzisiaj odbyło się spotkanie "poszerzające", w którym wzięli udział przedstawiciele m.in. Biało-Czerwonych Grzegorza Napieralskiego i Andrzeja Rozenka, Partii Regionów, Ruchu Sprawiedliwości Społecznej Piotra Ikonowicza, Ruchu Ludzi Pracy, stowarzyszenia "Dom Wszystkich Polska" Ryszarda Kalisza, który sam kandydować nie będzie, a także posłanka niezrzeszona Anna Grodzka – wyliczył. – Lada chwila sfinalizujemy również rozmowy z Polską Partią Pracy - dodał. Według reprezentantów koalicji Zjednoczona Lewica SLD+TR+PPS+UP+Zieloni na ich listach wyborczych znajdą się z kolei reprezentanci "sześciu partii i sześciu stowarzyszeń", związkowcy z OPZZ, a także m.in. Wanda Nowicka, wcześniej związana z WiR. Kasznia zapewnił, że bliska współpraca z większością z wymienionych organizacji trwa od samego początku rozmów podjętych na przełomie czerwca i lipca, kiedy zawarły one "na gruncie rozmów prowadzonych w OPZZ porozumienie pod roboczą nazwą "Porozumienie Lewicy", w którym postanawiały wspólnie się porozumiewać, współdziałać podczas rozmów z silniejszymi partnerami". Jak ocenił rzecznik SdPl, okazało się, że "silniejsi partnerzy potajemnie się poumawiali" co do podziału miejsc na listach, o czym świadczy – według Kaszni – m.in. sobotnie wystąpienie przewodniczącego Janusza Palikota, w którym zapowiedział, że TR uzyska 10 jedynek i 20 dwójek na listach Zjednoczonej Lewicy, co – jak deklaruje rzecznik SdPl – "nie było poruszane na żadnym etapie spotkań w OPZZ". – Każdy ma prawo zgłaszać komitet, jaki chce – powiedział, odnosząc się do konkurencyjnej inicjatywy, sekretarz generalny SLD Krzysztof Gawkowski. – My ich zapraszamy na listy – mogą z tego błędu jeszcze wyjść, zostawić robienie komuś na złość i przyjść do nas, włączyć się we wspólną pracę – dodał. Kasznia zadeklarował, że inicjatorzy komitetu Zjednoczonej Lewicy skierowali zaproszenie do wspólnego startu do "wszystkich, którzy byli na pierwszym spotkaniu w OPZZ". Przyznał, że żałuje, że nie udało się porozumieć w szerszym gronie. – Droga do porozumienia jest jeszcze otwarta, albowiem do dnia rejestracji list wyborczych mamy jeszcze ok. 3 tygodni – zaznaczył. W sieci pojawiły się doniesienia, że wśród sojuszników SdPl są również Biało-Czerwoni, zostały jednak zdementowane. "Nie rejestrowałam (ani nikt z BC) komitetu ZL, PO ani nawet PSL. @Bialo__Czerwoni zajmują się sobą" – napisała na Twitterze przewodnicząca partii Aleksandra Popławska. W rozmowach o wspólnym starcie lewicy toczących się pod auspicjami OPZZ brało początkowo udział ponad 30 organizacji – partii i stowarzyszeń. Były to m.in. Sojusz Lewicy Demokratycznej, Unia Pracy, Zieloni, Partia Demokratyczna, Wolność i Równość, Ruch Sprawiedliwości Społecznej Piotra Ikonowicza, Polska Partia Socjalistyczna i Polska Partia Pracy. (rb)
