Na Uniwersytecie Gdańskim otwarto w poniedziałek Instytut Konfucjusza – ośrodek promujący kulturę i język chiński. To piąty tego typu Instytut w Polsce, starania o jego uruchomienie trwały sześć lat. Gdański Instytut Konfucjusza ma swoją siedzibę w kampusie UG w Oliwie, w budynku dawnego rektoratu. Uroczystość otwarcia miała miejsce w poniedziałek i wzięli w niej udział m.in. marszałek Senatu Bogdan Borusewicz, minister kultury Małgorzata Omilanowska, minister Xu Lin z Chińskiego Państwowego Biura Międzynarodowej Promocji Języka Chińskiego i prof. Wang Xinging - rektor China Youth University of Political Studies w Pekinie, w partnerstwie, z którą to uczelnią UG będzie prowadzić Instytut. Prof. Wang Xinging poinformował w przemówieniu inauguracyjnym, że na całym świecie istnieje w tej chwili około 500 Instytutów Konfucjusza, a każdy z nich zwykle otrzymywał na start od strony chińskiej 150 tys. dolarów. Xinging wyjaśnił, że UG dostał na ten cel sumę 300 tys. dolarów. Rektor wyjaśnił też, że studenci i pracownicy jego uczelni zebrali w ciągu 20 dni ponad trzy tysiące książek, które trafią do gdańskiego Instytutu. - Wyraźnie pokazuje to, że utworzenie Instytutu Konfucjusza przy Uniwersytecie Gdańskim było wspólnym marzeniem nas wszystkich. Cała nasza uczelnia będzie bacznie przyglądać się rozwojowi instytutu i na pewno nie przestanie go wspierać – zadeklarował rektor Xinging. Podkreślił, że Instytuty Konfucjusza w przeciągu ostatnich lat "odgrywały ważną rolę w promocji wymiany kulturowej pomiędzy Chinami a resztą świata, przyczyniając się do budowy porozumienia pomiędzy narodem chińskim i innymi narodami". Jego zdaniem gdański Instytut przyczyni się do "zacieśniania kontaktów oraz przyjaźni pomiędzy młodzieżą Polski i Chin, przyczyniając się także do promocji rozwoju różnych kultur". Z kolei rektora UG prof. Bernard Lammek przypomniał, że współpraca UG z chińskimi uczelniami trwa już od wielu lat. Wspomniał, że dynamicznie rozwija się nie tylko wymiana studentów, ale też m.in. współpraca dydaktyczna między UG a chińskimi uczelniami. - Sądzimy, że otwarcie Instytutu Konfucjusza przyczyni się do jej pogłębienia, a także do jeszcze intensywniejszych wzajemnych kontaktów naukowo-badawczych i kulturowo-językowych – powiedział Lammek. Promujące chiński język i kulturę Instytuty Konfucjusza powoływane są przez Chińskie Państwowe Biuro Międzynarodowej Promocji Języka Chińskiego. Gdańsk jest piątym miastem Polsce, w którym działać będzie ten Instytut. Wcześniej ośrodki takie powstały: w Krakowie - przy Uniwersytecie Jagiellońskim, w Opolu przy Politechnice Opolskiej, w Poznaniu przy Uniwersytecie Adama Mickiewicza oraz we Wrocławiu na Uniwersytecie Wrocławskim. Starania o powołanie Instytutu Konfucjusza na Uniwersytecie Gdańskim trwały sześć lat. Jak podkreśliła rzeczniczka prasowa UG, Beata Czechowska-Derkacz, powołanie Instytutu jest dopełnieniem dotychczasowej współpracy UG z Chinami. Jak wyjaśniła, w ramach kilkunastu dwustronnych umów, obejmujących badania naukowe, wymianę studencką oraz praktyki i staże UG współpracuje z najważniejszymi chińskimi uczelniami, takimi jak China Youth University of Political Sciences, Uniwersytet Nauk Politycznych i Prawnych w Szanghaju czy Uniwersytet w Harbinie. Czechowska-Derkacz dodała, że tylko w 2014 r. ponad 120 studentów, doktorantów i pracowników UG skorzystało z możliwości wyjazdu do Chin w ramach różnych projektów, stypendiów i wymiany. UG prowadzi filologię polską dla studentów chińskich na chińskich uczelniach, a przed dwoma laty uczelnia uruchomiła studia na kierunku sinologia. Na uczelni odbywają się liczne konferencje naukowe, wystawy i inne imprezy poświęcone tematyce chińskiej. W aktualnej ofercie gdańskiego Instytutu są m.in. kursy językowe, w tym skierowane do dzieci i seniorów, zajęcia z kung-fu, tai chi, kaligrafii, tradycyjnych tańców chińskich, a także chińskiej kultury i kultury biznesu oraz tradycyjnej medycyny. Organizatorzy oferują też warsztaty kulinarne. (MP)
