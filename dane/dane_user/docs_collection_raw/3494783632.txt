Wiedzieli, że przyjmuje łapówki. Nie podejrzewali jednak nawet, co znajdą w jego domu. Dwupiętrowy dom był po brzegi wypchany pieniędzmi. Mężczyzna chował je nawet pod podłogą i w nieużywanej toalecie. Wszystko, co wydobyto jest warte prawie 116 mln zł! W ubiegły piątek urząd antykorupcyjny wkroczył do domu prostego inżyniera komunalnego. Mieszkający w Howrah (wschodnie Indie, obrzeża Kalkuty) Pronab Adhikary został oskarżony o przyjmowanie łapówek. Policję zawiadomili deweloperzy, od których mężczyzna żądał opłat w zamian za korekty planów zagospodarowania przestrzennego.  Służby wkroczyły do jego 15-letniego, dwupiętrowego i sześciopokojowego domu. Mundurowi nie podejrzewali nawet, przez jaką górę pieniędzy będą musieli się przekopać. Były poupychane dosłownie wszędzie. Pliki i zwitki banknotów znaleziono m.in. pod podłogą, w szafkach, sofach, poduszkach, materacach, nad fałszywymi sufitami i pod łóżkiem. Pieniądze schował nawet w nieużywanej toalecie.  Po dokładnym przeszukaniu zebrano kwotę w zawrotnej wysokości 31 mln dolarów (prawie 116 mln zł). Pieniądze przewieziono pod obstawą do komendy głównej w Kalkucie. Policja bada ponadto, czy Mężczyzna działał sam, czy też w procederze brali udział jego koledzy z urzędu miasta.  Żona inżyniera zaprzeczyła, jakoby mąż miał cokolwiek wspólnego z łapówkami. Twierdzi, że został wrobiony. Adhikary jest jednak pracownikiem średniego szczebla i zarabia równowartość ok. 2500 zł. Skąd wiec taka suma pieniędzy miałaby się wziąć w jego domu? Szczególnie, że jej chowanie musiało trwać miesiącami.  Gotówkę sprawdzało i liczyło piętnastu ludzi, przy pomocy czterech maszyn przeliczających. Zajęło im to ponad 20 godzin. To nie pierwszy taki przypadek w Indiach. Rynek nieruchomości stoi w tym kraju pod znakiem korupcji. Zamieszani w nią inżynierowie i miejscy urzędnicy zazwyczaj trzymają pieniądze z łapówek w swoich domach. 6 osób zatrzymanych pod zarzutem korupcji 
