Rok szkolny zbliża się wielkimi krokami, a z nim świetnie koresponduje najnowszy modowy trend – plisowane spódnice, które powoli zaczynają zalewać ulice i szafy fashionistek. Zobaczcie, jak nosi ją Selena Gomez. Czy widząc plisowaną spódnicę, ty także masz skojarzenia z początkiem roku szkolnego? Doskonale pamiętam datę 1 września, kiedy mama ubierała mnie w białą koszulę z kołnierzykiem i czarną, plisowaną spódniczkę za kolano. Bardzo podobną do takiej, jaką ma na sobie Selena Gomez. Z tym że moja raczej nie pochodziła z kolekcji Givenchy. Tę grzeczną spódniczkę gwiazda zestawiła z szarym crop topem z długim rękawem Topshop oraz klapkami na słupki od Kurta Geigera. Na twarzy Seleny widzimy nową interpretację awiatorów – okulary „So Real” Diora, które są absolutnym hitem tego lata.
