Już wiemy czemu mistrzowie Polski nie dostali dzikiej karty na klubowe mistrzostwa świata w Belo Horizonte. Dwa dni temu światowa federacja siatkarska (FIVB) ogłosiła, że w klubowych mistrzostwach świata w Belo Horizonte na przełomie października i listopada wystąpi tylko sześć zespołów. Tym samym zrezygnowano z przyznania dwóch dzikich kart, o które ubiegała się między innymi Asseco Resovia. FIVB nie wyjaśniła czemu nagle zmieniała zasady i ograniczyła liczbę zespołów. Komentarza odmówił oficer prasowy FIVB Richard Baker, informacji w tej sprawie nie mieli ani działacze Asseco Resovii, ani Polski Związek Piłki Siatkowej. Rzeszowianie wysłali do FIVB pismo z pytaniem o losy aplikacji, a prezes PZPS Paweł Papke skierował nas do szefa komisji międzynarodowej w związku Wojciecha Czayki, przebywającego w Japonii na Pucharze Świata kobiet. W czwartek Czayka rozmawiał z działaczami FIVB o klubowych mistrzostwach świata. – Dowiedziałem się, że liczbę zespołów ograniczono ze względu na kryzys ekonomiczny panujący w Brazylii. Dwa zespoły mniej, to znacznie niższe koszty – tłumaczy nasz działacz. Nie do końca wiadomo o jakie koszty chodzi, bo FIVB nie ujawnia za co płaci gospodarz imprezy. W poprzednich latach, gdy organizatorem KMŚ był Katar organizatorzy opłacali wszystko – przeloty 18 członków ekip oraz pobyt i wyżywienie w Ad-Dausze. – Trudno powiedzieć czy Brazylijczycy również pokrywają wszystkie te koszty, czy światowa federacja w jakimś zakresie im pomaga. Wiadomo natomiast, że oszczędności są spore – mówi nam Czayka. Czemu FIVB, najwyraźniej na prośbę brazylijskiej federacji, tak późno zmieniła zasady i tak długo wodziła za nos Resovię i Biełogorię Biełgorod, która także ubiegała się o dziką kartę. – Komisja rozgrywek międzynarodowych miała ostatnio bardzo dużo pracy, bo cały czas odbywają się jakieś turnieje seniorskie i młodzieżowe. Być może dlatego tak długo zwlekano z decyzją – przekazuje nam polski działacz z Japonii. Ciekawe czy te argumenty światowych władz przekonają działaczy mistrzów Polski?
