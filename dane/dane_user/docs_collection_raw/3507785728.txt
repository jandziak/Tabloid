Projekt "Tumult! Teatr w Muzeum" to projekt, którego celem jest stworzenie sceny teatralnej, skierowanej do młodzieży i miejsca do dyskusji. Premiera pierwszego spektaklu w cyklu odbędzie się w czwartek w warszawskim Muzeum POLIN. W ramach projektu, w ciągu trzech lat zaplanowano realizację sześciu spektakli, warsztatów edukacyjnych i artystycznych, a także wydarzeń towarzyszących (zobacz miejsce spektakli). Poprzez eksperymenty z nowymi technologiami, inspirowanie się zjawiskami popkultury oraz sięganie do tradycji literackiej i teatralnej, organizatorzy chcą "budować nowy język teatru". - Projekt "Tumult! Teatr w Muzeum" jest odpowiedzią na brak w Polsce teatru, skierowanego do młodego widza. Istnieje teatr dla dzieci, teatr dla dorosłych, a młodzieży jakby nie było. Zależy nam na budowaniu teatru, który traktuje młodego widza poważnie - jako partnera do dyskusji o tematach dla nas współcześnie ważnych i aktualnych. Chcemy zastąpić myślenie o teatrze dla młodzieży jako "teatrze lektur" - tłumaczył kurator projektu i reżyser Andrzej Pakuła. W tym roku zrealizowane zostaną dwie premiery. Docelowo projekt przewiduje sześć spektakli, poświęconych problemom społecznego wykluczenia, dyskryminacji i pamięci historycznej. Pierwszą premierą w ramach "Tumultu!" będzie "Stan wyjątkowy" w reżyserii Doroty Ogrodzkiej; poświęcony będzie tematowi biedy i wykluczenia ekonomicznego. - Przyglądamy się 25-leciu polskiej demokracji, temu jak pewne sprawy nie zostały rozwiązane; systemowi edukacji i wtłaczaniu młodzieży schematów myślenia, nakierowanych na sukces, kreatywność i wydajność - mówił Pakuła. - Twórcy spektaklu analizują m.in. podręczniki szkolne, sprawdzając na ile treści w nich zawarte kształtują i utrwalają stereotypowe myślenie o pierwszym, drugim i trzecim świecie, bogatej północy i biednym południu. Bieda jest czymś pomijanym; czymś, co nie mieści się w wizji nowoczesnej Polski - podkreślił kurator projektu. Premiera odbędzie się 17 września w Muzeum POLIN; premierę w Teatrze Powszechnym w Warszawie zapowiedziano na 16 października. Drugi ze spektakli, zapowiedzianych na 2015 r., wyreżyseruje Pakuła. Twórcy przedstawienia zastanowią się, czym dla dorastających młodych ludzi jest pamięć o Zagładzie i czasach II wojny światowej. Jak zapowiada reżyser, "nie będziemy jednak odrabiać lekcji historii, tylko zastanawiać się nad tym, czym dla młodych ludzi jest pamięć o Zagładzie? Czy jest dziś potrzebna?". - Chcemy zapytać, na ile historia stała się narracją, którą wtłacza się na siłę w systemie oświaty, państwie, na każdej ulicy, co szczególnie widoczne jest w Warszawie. Pamięć o tym, co wydarzyło się w latach 30. i 40. nie może ograniczyć się tylko do upamiętniania. Powinna to być pamięć, która dostrzega konieczność rozwiązania współczesnych problemów. Mamy dziś w Polsce i Europie coraz więcej palących problemów, dlatego tak ważne jest dla nas otwieranie możliwie wielu przestrzeni dyskusji. Także w teatrze - przekonywał Pakuła. Premiera zaplanowana jest na 26 listopada w Muzeum Historii Żydów Polskich POLIN; 21 stycznia spektakl zostanie wystawiony na deskach Teatru Powszechnego w Warszawie. Szczegółowe informacje na temat projektu "Tumult! Teatr w Muzeum" dostępne są na stronie internetowej www.polin.pl (KK)
