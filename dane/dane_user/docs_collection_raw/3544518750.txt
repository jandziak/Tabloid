Przychodzi Andrzej Duda. Najpierw kandydat – doktor Andrzej Duda, dzisiaj Pan Prezydent Andrzej Duda. I opowiada coś, co jest po prostu fantazją. Ja to zrobię, mówi! Dam! Sprawię! W Indiach był kiedyś wicekról. Tu jest prawie pół- Bóg! Mieliśmy wczoraj apogeum prezydenckiej kampanii. „Dotrzymam obietnic” mówi pan prezydent Andrzej Duda i powtarza: najpierw podwyższenie kwoty wolnej od podatku i zmiana ustawy emerytalnej. Precyzję uważam za rzadką cechę politycznych deklaracji, tym bardziej więc ważną. Pan prezydent nie rozjaśnia tego, co na prawdę zamierza zrobić z emeryturami. Nie mówi wprost, iż chce przywrócenia starej, 60 lat dla kobiet i 65 dla mężczyzn. Powinien wiedzieć i zapewne wie (w końcu jest prezydentem), że ludzie myślą, że idzie o przywrócenie tamtych progów. Zgłębiający na co dzień politykę, rozszyfrujący język propagandy ludzie przypuszczają, że nie idzie o proste anulowanie ustawy. Idzie o to, żeby staż pracy był przynajmniej tak ważny, jak wiek. Tzw. staż oskładkowany. To też istotne. Wielu obywateli nie zdaje sobie sprawy, że charakter umowy, a więc i emerytalny efekt ich pracy, ma fundamentalne znaczenie dla wymiaru emerytury. To był postulat SLD . PiS przed rokiem był bardziej radykalny.  Im wtedy szło o status quo. I jedni i drudzy mieli mocne, merytoryczne poparcie związków zawodowych. Co zresztą uznaję za dobry wreszcie znak, jak idzie o funkcjonowanie związków zawodowych w Polsce. Ćwierć wieku potrzebowaliśmy, by one, choć w tym, się odnalazły we właściwej dla siebie roli. Emerytura łączy jak nic innego! Na starość wiemy, że nasze kłótnie z młodości nie miały znaczenia. Albo miały za wielkie. Sprawa emerytur wymaga ponownej, prawdziwej debaty. Bo zmiana progów, w ogóle zmiana regulacji prawnych dotyczących emerytur była robiona przez pana premiera Tuska na łapu capu. A to jest, poza Konstytucją i ordynacjami wyborczymi chyba najważniejsza z regulacji. Ona kształtuje warunki życia ludzi, którzy już nie zawrócą, nie zmodyfikują jakichkolwiek planów zawodowej aktywności . Są zdani na prawo. A więc na państwo. W tym przypadku zobowiązania państwa mają specjalne znaczenie. Państwo, które tego nie rozumie splunięcia warte dla obywateli. To trzeba rozumieć! Kto nie rozumie ten kiep. Człowiek, który całe życie pracował, płacił składkę (czas, kiedy emerytury w pełni opłacane były przez budżet minął, nawiasem autorzy koncepcji płacenia emerytur przez budżet są za młodzi, żeby rozumieć o czym mówią), planował swoje życie po zakończeniu zawodowej aktywności ma prawo mieć to czego mógł, wedle prawa, oczekiwać. Tancerze baletowi. Pierwszy z brzegu, lecz drastyczny swą specyficznością, przykład. Mają tańczyć do 68 roku życia? Chyba tylko posuwistego poloneza. I górnicy, i hutnicy, i stolarze, i murarze – jak śpiewano na początku lat 50. XX wieku. Są zawody i czynności (nie miejsca pracy!), których specyfika wyklucza pracę po iluś tam latach, z pewnością wcześniej niż dzisiaj ustawą emerytalną określony wiek. Czy mamy płacić emerytury 40-to latkom? W jakim wymiarze? Tak jak dzisiaj – agentom służb? Tak samo jak górnikom? A co agentom przeszkadza dalej być agentami? Jak mantrę mówią różni: gospodarka rynkowa. Gdzie jest ten rynek do jasnej ciasnej jak idzie o cenę węgla, skoro potem budżet płaci emeryturę? W cenie owsa i kartofli gdzie jest ten rynek? Nie piszę tego, Broń Boże, przeciwko komukolwiek. Wzywam jedynie do powagi. Kiedy ustala się reguły emerytalne, należy zdawać sobie sprawę ze swojej odpowiedzialności. Sejm Rzeczpospolitej kadencji 2011-2015 zdominowany przez PO/PSL, a i wcześniej (w końcu to osiem lat)  nie wykonał swej podstawowej powinności. Nie dochował powagi. Przeciwnicy koalicji PO/PSL też się nie zachowali. Żądać może każdy. Polityk powinien myśleć. Jaka jest ich reakcja na prosty fakt: przewidywalna długość życia, to już w Polsce 80 lat. 13 lat po osiągnięciu wieku emerytalnego wedle ustaleń na 2027 rok! A i kształcenie jest dłuższe niż było, średnio o dwa lata. Kto pokryje różnicę? Polska polityka wciąż jest na czas przeszły. Przyszłość jej nie obchodzi. Stąd tak łatwo się zadłuża na poczet wnuków. To jest ten głęboki wymiar patriotyzmu? O emeryturach, o prawie w tym zakresie, trzeba myśleć systemowo. Ani PO, ani PiS, ani tym bardziej SLD i PSL jak dotychczas nie pokazały, że są zdolne do myślenia. Dlatego tak wielka moja niechęć do mainstreamu. Dlatego nie oczekuję poklasku. Od kogo miałbym prawo go oczekiwać? Wolę hejterów.  Wiem, kiedy oni aktywni, ze uderzam celnie. W pseudo- narodowe i pseudo- patriotyczne uniesienie. Przychodzi Andrzej Duda. Najpierw kandydat – doktor Andrzej Duda, dzisiaj Pan Prezydent Andrzej Duda. I opowiada coś, co jest po prostu fantazją. Ja to zrobię, mówi! Dam! Sprawię! W Indiach był kiedyś wicekról. Tu jest prawie pół- Bóg! Co zrobi? Obniży czas naszego życia? Kiedy korzystamy z emerytury i już nie zarabiamy? Skąd weźmie te pieniądze, które wynikają z potrzeb wieku naszego, chwała Bogu dłuższego, ale niestety kosztowniejszego (zdrowie nie te) życia? Ciśnie mi się na klawiaturę Wybitny Mąż, który miał w swoim umyśle jakieś specjalne prawa, Jacek Kurski. Głupi naród to kupi. Jestem z Kurskim. Kupi! Już kupił. Nie trzeba być przebiegłym, żeby to stwierdzić. Mantra: polityka nie ma czasu przeszłego, ani teraźniejszego. Polityka ma wyłącznie czas przyszły. Pan prezydent Duda tego, jak słychać z jego wypowiedzi, jeszcze nie wie. Ciekaw jestem kiedy się dowie. I czy nam o tym, że się dowiedział, powie. I co my na to.
