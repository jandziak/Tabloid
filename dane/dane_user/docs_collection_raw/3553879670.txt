Zawodnicy Grupy Sportowej Orlen już od 22 sierpnia staną do rywalizacji o najwyższe miejsca na podium podczas 15. Mistrzostw Świata w Lekkiej Atletyce w Pekinie. Zmagania na najwyższym światowym poziomie potrwają do 30 sierpnia. Podczas ośmiu dni rywalizacji sportowców z ponad 200 krajów nie zabraknie występów czołowych zawodników Grupy Sportowej Orlen. Do rywalizacji o medale w najważniejszej tegorocznej imprezie lekkoatletycznej przystąpią: Anita Włodarczyk (rzut młotem), Tomasz Majewski (pchnięcie kulą), Piotr Małachowski (rzut dyskiem), Adam Kszczot (biegi średniodystansowe), Marcin Lewandowski (biegi średniodystansowe) i Paweł Fajdek (rzut młotem). Areną sportową 15. Mistrzostw Świata w Lekkiej Atletyce będzie Stadion Narodowy w Pekinie, na którym rozegranych zostanie łącznie 79 konkurencji. Zawodnicy Grupy Sportowej Orlen w tym sezonie niejednokrotnie udowodnili, że są bardzo dobrze przygotowani. Mistrzyni Świata i Europy w rzucie młotem - Anita Włodarczyk - podczas Festiwalu Rzutów im. Kamili Skolimowskiej w Cetniewie, jako pierwsza kobieta na świecie przekroczyła granicę 80 metrów (81,08 m), poprawiając swój dotychczasowy rekord świata (79,58 m). W doskonałej formie jest również Paweł Fajdek, który podczas ostatniego Memoriału Janusza Kosucińskiego w Szczecinie dwukrotnie poprawiał należący do niego rekord Polski w rzucie młotem (83,93 m). Zaciętą walkę o medale zapowiadają wszyscy sportowcy Reprezentacji Polski. - Przed naszą reprezentacją, w tym Grupą Sportową Orlen, którą wspieramy, kolejna szansa na zaprezentowanie swoich możliwości w rywalizacji z najlepszymi zawodnikami na świecie. Jesteśmy przekonani, że świetna forma sportowców, którą w tym sezonie często mieliśmy okazję podziwiać, zagwarantuje emocje na najwyższym poziomie podczas nadchodzących MŚ – powiedział Leszek Kurnicki, Dyrektor Wykonawczy ds. Marketingu PKN Orlen. PKN Orlen aktywnie wspiera polską lekkoatletykę, tworząc z jednej strony warunki do rozwoju najmłodszym sportowcom, z drugiej wspierając profesjonalne kariery zawodnicze i dbając o promocję najwybitniejszych polskich lekkoatletów. W 2008 roku koncern powołał do życia Grupę Sportową Orlen - indywidualny program stypendialny, który objął: Tomasza Majewskiego (pchnięcie kulą), Piotra Małachowskiego (rzut dyskiem), Anitę Włodarczyk (rzut młotem), Adama Kszczota i Marcina Lewandowskiego (biegi średniodystansowe) oraz Henryka Szosta (biegi maratońskie). Po mistrzostwach świata w Moskwie do grupy dołączył Paweł Fajdek (rzut młotem). Koncern wspiera również Polski Związek Lekkiej Atletyki oraz najważniejsze wydarzenia lekkoatletyczne w kraju.
