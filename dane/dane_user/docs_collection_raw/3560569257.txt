RYNEK FINANSOWY Unie kredytowe na świecie tworzą lokalną społeczność. Dzielą się ze sobą doświadczeniami i dzięki temu lepiej mogą służyć członkom W wielu krajach instytucje finansowe korzystające z założeń spółdzielczości znane są pod nazwą unii kredytowych. W Polsce funkcjonują jako SKOK-i. Łączy je dbałość o dobro wspólne, walka z lichwą oraz działalność na rzecz poprawy jakości życia społeczeństw. 17 października unie kredytowe na całym świecie obchodzą swoje święto. Światowa Rada Unii Kredytowych (WOCCU), której siedzibą jest Madison w Stanach Zjednoczonych, to największa organizacja skupiającą 56 tysięcy unii kredytowych ze 101 krajów, do których należy 200 mln członków. Głównym zadaniem WOCCU jest występowanie przed organizacjami międzynarodowymi oraz współpraca z rządami krajowymi w celu udoskonalania prawodawstwa i ustalania zasad działania unii. Pracuje również na rzecz popularyzacji światowego ruchu unii kredytowych m.in. poprzez współpracę ze środkami masowego przekazu oraz obchody Międzynarodowego Dnia Unii Kredytowych. Unie kredytowe dążą do wspólnych celów Od 1948 roku w każdy trzeci czwartek października unie kredytowe obchodzą swoje święto. W tym roku świętowaniu towarzyszy hasło: „Unie kredytowe jednoczą się dla dobra: lepsza droga”. Wybrana myśl przewodnia jest ściśle związana z realizowaną przez WOCCU wizją tworzenia globalnej społeczności. Motto dedykowane świętu uwypukla korzyści płynące ze współpracy kas spółdzielczych na całym świecie. W ten sposób podkreślono przewagę, która wynika z możliwości kooperacji, dzielenia się między sobą doświadczeniami i rozwiązaniami po to, aby lepiej służyć swoim członkom. Unie kredytowe skupiają się na budowaniu prywatnego i publicznego dobra, opierając się na najlepszych wzorach spółdzielczości. – Współpraca w ramach branży spółdzielczości finansowej jest traktowana jako zasadniczy element naszej filozofii i ma to historyczne uzasadnienie. Dzisiaj istnieje uzasadnienie dla wspólnego, spółdzielczego znajdowania rozwiązań odpowiadających na zapotrzebowanie konsumentów – mówi Brian Branch, dyrektor generalny WOCCU. Dobre praktyki na miarę każdych czasów Rozwiązania, z których korzystają unie kredytowe, nie są bynajmniej wymysłem współczesnych czasów. Wykorzystują one bowiem pomysły spółdzielczości finansowej wprowadzane i rozwijane w XIX w. przez Friedricha Wilhelma Raiffeisena oraz Franza Hermana Schultzego. Zakładając związki kredytowe, dążyli oni do ograniczenia narastającej biedy w środowiskach wiejskich, którą równocześnie pogłębiały lichwiarskie pożyczki. Idee te wraz z emigrantami dotarły do Ameryki. Duży udział w rozwoju unii kredytowych w USA miał bostoński przedsiębiorca – Edward Filone. Przekonał on prezydenta Theodore'a Roosevelta do opracowania ustawy o spółdzielniach kredytowych, która weszła w życie w kwietniu 1909 roku. Ten akt prawny wprowadził regulacje, które nadal stanowią podstawę funkcjonowania unii kredytowych. W związku z rosnącą popularnością spółdzielczości finansowej w 1934 roku Kongres uchwalił federalną ustawę o uniach kredytowych, która wprowadziła jednolite ramy prawne dla tych instytucji we wszystkich stanach. W tym samym roku zostało założone amerykańskie Krajowe Stowarzyszenie Unii, a dwie dekady później rozszerzyło swoją działalność na inne kraje. W latach 1960–1970 amerykański, a także dobrze rozwijający się kanadyjski oraz australijski ruch spółdzielczości finansowej systematycznie zwiększał swoje wpływy na różne części świata. Od 1971 roku działalność rozpoczęła Światowa Rada Unii Kredytowych. Spółdzielczy model unii kredytowych okazał się odporny na zawirowania na rynkach finansowych w czasach kryzysu. Dlatego też obecnie unie przeżywają swój prawdziwy renesans. Są wspierane m.in. za pomocą odpowiednich regulacji prawnych przez rządy wielu krajów. Światowi decydenci dostrzegają ich ważną rolę we wspieraniu osób wykluczonych finansowo.  Pozycja polskich SKOK-ów W ostatnich latach szereg działań promujących unie kredytowe podjęły m.in. Kanada, Wielka Brytania, Irlandia, Meksyk, Estonia, Australia i Nowa Zelandia. Również Stany Zjednoczone – światowy lider unii kredytowych – popiera rozwój tych instytucji. Działa tam niemal 7 tysięcy unii kredytowych, do których należy około 95 milionów członków. To właśnie na modelu amerykańskich unii kredytowych i we współpracy z WOCCU zostały odtworzone w latach 90. XX wieku polskie SKOK-i. Jednak nie zapomniano o tradycji spółdzielczych kas zakładanych na początku ubiegłego stulecia przez Franciszka Stefczyka, którym w swojej działalności hołdują dziś SKOK-i. Dynamiczny rozwój polskich spółdzielczych kas został szybko zauważony w międzynarodowym środowisku. Dowodem uznania jest fakt, że od lipca br. przewodniczącym WOCCU jest Grzegorz Bierecki – jeden z założycieli SKOK-ów. Z rozwiązań wdrażanych przez spółdzielcze kasy korzystają dziś spółdzielnie finansowe w wielu krajach. Polskie instytucje wsparły rozwój spółdzielczości na Litwie, Ukrainie, Białorusi, w Mołdawii, Rumunii i w Azerbejdżanie.  
