Spółdzielcze kasy oszczędnościowo-kredytowe zawsze cechowało zrównoważone połączenie obszaru gospodarczego i misji społecznej. Celem SKOK-ów jest zapewnienie Polakom równego, nieskrępowanego, wolnego od lichwy dostępu do usług finansowych. SKOK-i skupiają się zarówno na rozszerzaniu sieci placówek, wprowadzaniu nowych usług oraz produktów, jak też na wsparciu osób potrzebujących. Wypełniają również misję społeczną, dzięki czemu coraz więcej Polaków jest zadowolonych z ich oferty i usług. Placówki spółdzielczych kas rozmieszczone są w całej Polsce, toteż w swoich działaniach instytucje te nie skupiają się na jednym regionie, są wszędzie tam, gdzie znajdują się ich członkowie. Dzięki zaangażowaniu SKOK-ów zostały wydane książki poświęcone istotnym faktom z dziejów naszego kraju i wielkim ludziom, którzy tę historię ukształtowali, a w wielu miastach powstały pomniki lub tablice pamiątkowe dedykowane sławnym Polakom. Mają swój znaczący wkład w realizację szeregu przedsięwzięć, które wzbogacają rodzimą kulturę w dzieła istotne nie tylko ze względu na ich historyczny charakter, ale również mówiące o społecznie ważnych problemach. Podmioty z sektora SKOK zaangażowały się w produkcję obecnie realizowanego filmu pt. „Błogosławiona wina”. Scenariusz powstał na kanwie książki Zofii Kossak-Szczuckiej pod tym samym tytułem, jednak nie jest jej wierną adaptacją. Film przedstawia dzieje obrazu Matki Bożej Gregoriańskiej, dzisiaj zwanej Kodeńską. Obraz ten według legendy wykradł z Watykanu książę Mikołaj Sapieha, a następnie sprowadził go do Polski. Dotychczas zrealizowano niemal połowę zdjęć, m.in. na terenach południowego Podlasia, w Warszawie, Wilanowie czy Watykanie, a premiera filmu przewidziana jest na jesień 2015 r. Reżyserem „Błogosławionej winy” jest Przemysław Hauser – znany z produkcji serialu o papieżu pt. „Metr od świętości”.
