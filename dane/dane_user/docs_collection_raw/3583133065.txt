Kresowianie mieszkający w kilku europejskich krajach przyjadą na doroczne piąte spotkanie miłośników kultury kresowej do Świątnik (Dolnośląskie). Podczas zjazdu 12-13 września zaplanowano m.in. wystawy i konferencję naukową nt. dziedzictwa dawnych Kresów. Towarzystwo Miłośników Kultury Kresowej, które od kilku lat organizuje spotkania, w tym roku za główny cel uznało dyskusję o dziedzictwie dawnych Kresów; panel na ten temat zatytułowano "Testament Wołynia". - Nawiązaliśmy międzynarodową współpracę z podobnymi organizacjami działającymi w Czechach, Niemczech i Holandii. Przyjadą też Ukraińcy, Ormianie i Żydzi, którzy współtworzyli ten kresowy tygiel narodowościowy - powiedział prezes towarzystwa Jerzy Rudnicki. W poprzednim zjeździe uczestniczyli m.in. przedstawiciele stowarzyszenia Bug Holendry, potomkowie holenderskich luteran mieszkających na Wołyniu czy czeskiego Stowarzyszenia Miłośników Wołynia z Nowego Malina. Jak powiedział Rudnicki, jednym z najważniejszych zadań będzie objęcie opieką konserwatorską kulturowych pomników na Kresach oraz pomoc obecnym mieszkańcom tej ziemi. Podczas tegorocznych obchodów szczególnie upamiętnieni mają być żołnierze Korpusu Ochrony Pogranicza, którzy w okresie międzywojennym odegrali ogromną rolę na Kresach. KOP powstał w 1924 r. i liczył 24 bataliony piechoty i 20 szwadronów kawalerii. Nazwy oddziałów tworzono od rejonu działania np. Brygada KOP Wołyń, Pułk KOP Czortków. Towarzystwo rozpoczęło akcję poszukiwania grobów żołnierzy KOP. Zdaniem prezesa, to sposób na upamiętnienie ich bohaterstwa, poświęcenia oraz determinacji w obronie wschodnich rubieży Polski. Rudnicki zaznaczył, że tradycje Korpusu Ochrony Pogranicza kontynuuje w wolnej Polsce Straż Graniczna. W Świątnikach pokaz musztry da oddział Straży Granicznej z Nowego Sącza. Zaplanowano również ciekawą wystawę pt. "Madonny Kresów", które pochodzą ze zbiorów Tadeusza Kukiza, kresowianina – prywatnie ojca Pawła Kukiza. Przez weekend odbędą się też wystawy tematyczne, biesiady i festiwal piosenek kresowych. Wystąpią zespoły folklorystyczne z Polski i Ukrainy. Świątniki to miejscowość w okolicach Sobótki zamieszkana niemal w całości przez kresowian, którzy przywieźli ze Wschodu z miejscowości Niewirki obraz Matki Boskiej Bolesnej. Towarzystwo Miłośników Kultury Kresowej powstało w 2009 r. i zajmuje się organizacją spotkań, zbieraniem wspomnień i dokumentacji na temat Kresów. Zbiera również fundusze na odnowienie polskich cmentarzy i pomników kultury na Kresach. W wyniku przesiedleń z 1945 r. i późniejszych lat na Dolnym Śląsku zamieszkało kilkaset tysięcy Polaków z terenów Wołynia i Galicji Wschodniej, znajdujących się w granicach II RP. We Wrocławiu w 1992 r. zawiązało się też pierwsze w Polsce Stowarzyszenie Upamiętnienia Ofiar Zbrodni Ukraińskich Nacjonalistów. (RC)
