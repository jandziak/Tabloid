50 mln zł wsparcia z UE mogą otrzymać powiatowe urzędy pracy na Warmii i Mazurach na wspieranie osób bezrobotnych w podejmowaniu pracy. Ruszył właśnie nabór wniosków, finansowany z nowego Regionalnego Programu Operacyjnego woj. Warmińsko-Mazurskiego. To pierwszy nabór wniosków z tego programu na lata 2014–2020. Jak podał PAP w czwartek dyrektor Wojewódzkiego Urzędu Pracy (WUP) w Olsztynie Zdzisław Szczepkowski, nabór jest ogłoszony w trybie pozakonkursowym, dlatego wnioski mogą składać wyłącznie Powiatowe Urzędy Pracy z województwa warmińsko-mazurskiego. Wnioskodawcy mają przeznaczyć te pieniądze na działania, które pomogą bezrobotnym mieszkańcom regionu w znalezieniu zatrudnienia. Pomoc skierowana będzie do osób po 29. roku życia. Sfinansowane mają być m.in. staże, szkolenia, dotacje na rozpoczęcie własnej działalności, doposażenie stanowiska pracy czy pośrednictwo pracy" – podkreślił Szczepkowski. Dodał, że nabór wniosków został uruchomiony późno i nie wiadomo, czy pieniądze przeznaczone na ten projekt zostaną do końca roku wydane. Planowaliśmy, że nabór wniosków ruszy na początku czerwca; ruszamy teraz, więc mamy 2-miesięczne opóźnienie – przyznał. Tak długo trwały procedury, począwszy od negocjacji dotyczących regionalnych programów operacyjnych, poprzez ustalanie kryteriów przyznawania pieniędzy unijnych, powoływania komitetu monitorującego, ale cieszymy się, że w końcu ten nabór ruszył" – zaznaczył Szczepkowski. Podkreślił, że pieniądze powinny być wydane do końca tego roku. "Nie ma takiej szansy (...), dlatego rozmawiamy z ministerstwami pracy, infrastruktury i rozwoju oraz finansów, by środki te można było przesunąć na kolejny rok. Nie należy niemądrze wydawać pieniędzy, a jak jest presja, by je wydać, to tak się może zdarzyć" – ocenił dyrektor. Podkreślił, że kwota, jaka przypadnie poszczególnym powiatowym urzędom pracy, jest wyliczana na podstawie algorytmu, który m.in. uwzględnia stopę bezrobocia na terenie danego powiatu. Wnioski powiatowe urzędy pracy mogą składać do WUP do 18 września. Stopa bezrobocia na Warmii i Mazurach od lat należy do najwyższych w kraju. Jak podał GUS, na koniec czerwca tego roku w regionie zarejestrowanych było 84,2 tys. osób bezrobotnych na 1,4 mln mieszkańców, stopa bezrobocia wynosiła 16,6 proc., a na 1 ofertę pracy przypadały 34 osoby.
