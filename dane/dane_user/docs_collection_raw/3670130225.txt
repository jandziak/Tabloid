Pierwszy pociąg cargo z ładunkiem polskich wyrobów spożywczych wyruszył wczoraj z Łodzi do Xiamen w południowo-wschodnich Chinach. To druga – obok połączenia ze stolicą Syczuanu Chengdu – regularna linia towarowa łącząca Łódź z Chinami. - Dysponując połączeniem Łodź-Chengdu-Xiamen, Łódź stała się znaczącym portem multimodalnym dla eksportu towarów z Polski i Unii Europejskiej do Chin. Uruchamiane właśnie połączenie eksportowe pozwoli obniżyć koszty w obu kierunkach o minimum 30 proc. - podkreślił Tomasz Grzelak prezes spółki Hatrans Logistic, która jest operatorem połączenia. Jak poinformował szef firmy zajmującej się logistyką na "Nowym Jedwabnym Szlaku" - New Silk Railway (NSR) Europe Hub - Xu Yongxin, przed dziesięcioma dniami zainaugurowano w Chinach połączenie z Xiamenu do Łodzi. - Obecnie odprawiamy pierwszy pociąg eksportowy z Polski. Za pośrednictwem Xiamenu można dotrzeć na Tajwan i rynki Azji Południowo-Wschodniej, co przyczyniło się do wybrania tego miasta przez naszych europejskich partnerów - wyjaśnił. Regularne, cotygodniowe połączenie kolejowe cargo z Chengdu do Łodzi, nazywane przez Chińczyków "Nowym Jedwabnym Szlakiem" ruszyło w kwietniu 2013 roku. Droga pociągu wiedzie przez Kazachstan, Rosję i Białoruś. Do dziś odbyło się ponad 100 regularnych połączeń oraz 50 przejazdów czarterowych. W sierpniu br. uruchomiono także regularne połączenia w druga stronę. Z Łodzi do Chengdu transportowane są głównie polskie wyroby spożywcze. - Do tej pory przewieźliśmy do Łodzi ok. 70 tys. ton produktów głównie z branży elektronicznej, samochodowej, AGD, tekstyliów. W przewozach tych uczestniczy wiele instytucji – obok PKP także przewoźnicy narodowi z Chin, Białorusi i Kazachstanu – zaznaczył prezes Hatrans Logistic. Grzelak zaznaczył, że pierwsze testowe połączenie z Łodzi do Chengdu zostało zrealizowane w ciągu 11 dni, natomiast obecnie pociąg pokonuje tę trasę w osiem dni. Pociąg do Xiamen - położonego o 2 tys. km dalej od Chengdu - dotrze na miejsce w ciągu 15 dni. Podkreślił też ogromne znaczenie współpracy ze specjalną pilotażową strefą wolnego handlu w porcie Xiamen, która pozwala na przyspieszone odprawy celne i fitosanitarne pociągu. Pierwszym pociągiem eksportowym z Łodzi do Xiamen wyruszyły m.in. polskie słodycze, piwo, cydr. Przy okazji uruchomienia nowego połączenia cargo łódzkie władze spotkały się z przedstawicielami chińskiego Xiamen. - Rozmawialiśmy z gośćmi z Chin, że zamykamy pewien etap naszej współpracy – ten, w którym uczestniczyli politycy. Obecnie nasz kontakt gospodarczy jest już dwustronny. Czas na otwarcie etapu, w którym chcielibyśmy budować strefy przemysłowe, zachęcać do inwestowania, wymiany technologii i tworzenia miejsc pracy – po stronie polskiej i chińskiej - mówił marszałek woj. łódzkiego Witold Stępień. O korzystnym położeniu geograficznym Łodzi, która stała się ważnym punktem na "Nowym Jedwabnym Szlaku" mówił wiceburmistrz samorządu Xiamen Zheng Yunfeng. - Xiamen jest miastem w południowo-wschodniej części Chin. Jego port morski i lotniczy należą do dziesięciu największych w Chinach, to także ważny węzeł kolejowy. Rozbudowa połączeń pomiędzy Azją a Europą stanowi dużą szansę dla przedsiębiorstw z Xiamenu - zaznaczył. Yunfeng wyraził gotowość władz miasta do stworzenia z Łodzią wspólnej platformy logistycznej, która obsługiwałaby transport z Europy na obszar Chin Południowo-Wschodnich, na Tajwan i do Azji Południowo-Wschodniej. Zdaniem b. ambasadora Polski w Chinach Tadeusza Chomickiego prowincja Fujian słynie w Chinach z dynamicznego rozwoju handlu. W położonym nad Cieśniną Tajwańską Xiamen działa jedna z najstarszych w Chinach specjalnych stref ekonomicznych. (rb)
