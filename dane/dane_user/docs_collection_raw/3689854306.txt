Obrazy, rzeźby i grafiki pochodzące z pierwszych lat polskiego Szczecina będzie można oglądać od piątku w Muzeum Narodowym w Szczecinie. Zwiedzający zobaczą m.in. plakaty z drugiej połowy lat 40. i poznają ludzi kultury związanych z miastem. To jedna z największych wystaw, jakie ostatnio były organizowane, ponieważ swoje zbiory udostępniły aż trzy instytucje: Muzeum Narodowe w Szczecinie, Książnica Pomorska i Archiwum Państwowe w Szczecinie - powiedział dziennikarzom kurator wystawy "Organizmy pionierskie. Życie kulturalne pierwszych lat polskiego Szczecina" Szymon Piotr Kubiak. Obok malarstwa i rzeźby pojawią się m.in. plakaty pochodzące z drugiej połowy lat 40., ale także z lat 50. i 60. Pierwsze plakaty to podkreślanie tradycji tych ziem, a więc motywy przyrodnicze i ludowe, w późniejsze wplata się realizm socjalistyczny - opowiadał Kubiak. Jedna z części wystawy poświęcona jest konkretnym, wybitnym osobistościom nie tylko artystom plastykom, ale również literatom, dziennikarzom, czy ludziom teatru - podkreślił Kubiak. W zrujnowanym mieście zamieszkali na chwilę wybitni pisarze: Jerzy Andrzejewski, Tymoteusz Karpowicz czy Konstanty Ildefons Gałczyński oraz plastycy: Kazimierz Podsadecki i Marian Tomaszewski - zaznaczono w opisie wystawy. Na stałe z grodem Gryfa związali się: reportażysta Franciszek Gil, prozaik Jan Papuga, malarz Łukasz Niewisiewicz, rysownik Emanuel Messer, rzeźbiarz Sławomir Lewiński, a także urbanista i pierwszy prezydent polskiego Szczecina Piotr Zaremba. Na wystawię będziemy można oglądać książki często z ciekawymi ilustracjami konkretnych artystów. "Każdą będziemy przedstawiać jako dzieło sztuki wizualnej" - powiedział Kubiak. "Pojawią się tutaj motywy organiczne zaakcentowane na wystawie, historyczne, a także baśniowo – legendarne, a więc gród piastowski – hasło, które pamiętamy z pomników, mówiące o tym, że myśmy powrócili na te ziemie. Dziś możemy już z przymrużeniem oka spojrzeć na to i pokazać budowanie pewnego mitu w tamtym czasie” - podkreślił kurator. Prezentowana będzie także książka "Ziemia gromadzi prochy" Józefa Kisielewskiego opisująca podróż do wczesnej III Rzeszy, a poświęcona przede wszystkim terenom dzisiejszego Pomorza Zachodniego - mówił Kubiak. "Ta książka to jeden z dwóch obiektów w języku polskim, które zostały przejęte przez późniejszą Książnicę Pomorską z biblioteki niemieckiej” - dodał kurator. Otwarcie wystawy zaplanowano na najbliższy piątek.
