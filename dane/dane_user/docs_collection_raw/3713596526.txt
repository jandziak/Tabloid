Wobec kryzysu migracyjnego Austria, tak jak Niemcy, musi wprowadzić kontrole na swych granicach - powiedział wczoraj późnym wieczorem minister spraw zagranicznych Austrii Sebastian Kurz. - Musimy działać identycznie jak Niemcy - stwierdził Kurz w austriackiej telewizji ORF i dodał: "W przeciwnym razie naszemu krajowi grozi całkowite przeciążenie. Podkreślił, że wprowadzenie przez władze w Berlinie kontroli na granicach oznacza, że dla tysięcy uchodźców Austria nie będzie już - jak do tej pory - krajem tranzytowym w drodze do Niemiec, lecz docelowym. Wczoraj Niemcy przywróciły czasowo kontrole na swoich granicach państwowych, aby ograniczyć masowy napływ imigrantów. Kryzysem migracyjnym zajmą się dziś na nadzwyczajnym spotkaniu ministrowie spraw wewnętrznych UE, natomiast jutro będą o nim rozmawiać w Berlinie szefowie rządów Austrii i Niemiec, Werner Faymann i Angela Merkel. (gż)
