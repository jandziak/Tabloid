Kanclerz Niemiec Angela Merkel przedstawiła dzisiaj w Berlinie biografię swojego rywala i poprzednika - Gerharda Schroedera. Chwaliła go za pragmatyzm i przeprowadzone pomimo oporu własnej partii SPD reformy gospodarcze i socjalne. - Realizując program reform "Agenda 2010", Schroeder oddał wielkie zasługi Niemcom - powiedziała Merkel. Jak zaznaczyła, dobra sytuacja gospodarcza, w jakiej obecnie znajduje się kraj, jest wynikiem przeprowadzonych w zeszłej dekadzie reform ograniczających świadczenia socjalne i liberalizujących rynek pracy. Merkel chwaliła pragmatyzm swego dawnego rywala, podkreślając, że jego cechą było dążenie do poszukiwania rozwiązań i unikanie ideologicznych wojen. - Schroeder nigdy nie ukrywał, że dąży do władzy, ale który polityk jej nie pragnie - mówiła kanclerz. Merkel uniknęła odpowiedzi na pytanie, czy chciałaby mieć w gabinecie polityka o temperamencie i umiejętnościach Schroedera. - Nie ma takiego problemu - odpowiedziała wymijająco. W dniu wyborów na jesieni 2005 roku między przegranym Schroederem a mającą wkrótce zastąpić go Merkel doszło w studiu telewizyjnym do ostrej wymiany zdań. Urzędujący kanclerz zakwestionował wówczas publicznie, nie przebierając w słowach, zdolność Merkel do sprawowania urzędu i oświadczył, że SPD nigdy nie zgodzi się na wejście do koalicji rządowej kierowanej przez szefową CDU. Zachowanie Schroedera uznano wówczas za nielicujące z godnością szefa rządu. - Zdawałem sobie sprawę, że reformy mogą kosztować mnie stołek kanclerza. Uznałem jednak, że trzeba je przeprowadzić - mówił Schroeder. Wdrażana od 2003 roku "Agenda 2010" wywołała gwałtowne protesty społeczne i doprowadziła do spadku popularności SPD Schroedera. Kanclerz zdecydował się na przeprowadzenie na jesieni 2005 roku przyspieszonych wyborów parlamentarnych, które przegrał. Autor książki "Gerhard Schroeder - Biografia" Gregor Schoellgen dotarł do wielu nieznanych wcześniej dokumentów rodzinnych, a także materiałów Stasi. - Notatka z teczki polityka "Schroeder lubi piwo, a jak pije, to z dużych szklanek" nie świadczy o nadzwyczajnych zdolnościach analitycznych wschodnioniemieckich agentów - żartował autor. Podkreślał otwartość Schroedera, który udostępnił mu bez ograniczeń wszystkie dokumenty, także te, które stawiają w nie najlepszym świetle jego rodzinę. Schoellgen dotarł do dokumentów, z których wynika, że ojciec polityka skazywany był wielokrotnie na kary więzienia za kradzież żywności i ubrań. Gerhard Schroeder nigdy go nie poznał - ojciec zginął na froncie, gdy on sam miał zaledwie pół roku. Zarówno Merkel, jak i sam Schroeder podkreślali znaczenie jego matki, która "chociaż sama nie zaznała miłości, potrafiła otoczyć miłością syna". Przyszły kanclerz wychowywał się w trudnych warunkach; jego matka była sprzątaczką. Maturę zrobił, pracując w sklepie z artykułami żelaznymi. Analizując działalność Schroedera jako kanclerza w latach 1998-2005, Schoellgen pisze obszernie o jego wizycie z okazji 60. rocznicy powstania warszawskiego w Warszawie w 2004. Autor biografii zaznacza, że wizyta odbyła się na wyraźne życzenie ówczesnego premiera RP Leszka Millera. Schroeder uznał ją za "jedno z najbardziej poruszających wydarzeń za granicą" - czytamy w biografii. Kanclerz podkreślał wiele lat po wizycie, że dzięki jego udziałowi w uroczystościach nikt w Niemczech nie myli już powstania warszawskiego z powstaniem w getcie warszawskim. Schoellgen podkreśla, że w Warszawie Schroeder zdecydowanie odrzucił roszczenia odszkodowawcze niemieckich wypędzonych. Dużo miejsca autor biografii poświęca stosunkom Niemiec z Rosją. Jego zdaniem Schroeder od objęcia urzędu w 1998 roku zabiegał o zbliżenie Rosji do zachodnich struktur. Pisze też o bliskich relacjach polityka z Władimirem Putinem, które "przerodziły się w osobistą przyjaźń". Podkreśla, że określenie Putina jako "demokraty bez skazy" nie było wymysłem kanclerza, lecz pojęciem zasugerowanym przez dziennikarza telewizyjnego. Jak twierdzi niemiecki historyk, Schroeder odegrał dzięki kontaktom z Putinem kluczową rolę podczas pomarańczowej rewolucji. (sp)
