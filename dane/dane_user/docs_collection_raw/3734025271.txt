W niedzielę zmarł długoletni gitarzysta rockowego zespołu REO Speedwagon, Gary Richrath. Miał on 65 lat. Informacja o śmierci została potwierdzona przez publicystę kapeli, Erika Steina, jednak szczegóły związane z powodem oraz miejscem zgonu nie zostały ujawnione. Richrath urodził się w październiku 1949 roku i dołączył do zespołu niedługo przed nagraniem debiutanckiego krążka pochodzącego z 1971 roku. Razem z REO Speedwagon spędził 18 lat. Udział gitarzysty w dorobku zespołu można usłyszeć między innymi w takich utworach jak "Take It on the Run", czy "Ridin' the Storm Out". W latach 1980-1988 REO Speedwagon znalazł się 13 razy w topowej 40-stce hitów, a piosenki "Keep On Loving You" i "Can't Fight This Feeling" osiągnęły pierwsze miejsce. Natomiast zawierający aż 4 hity z Top 40 album "Hi Infidelity" sprzedał się w USA w nakładzie 10 milionów kopii. Gary Richrath ponownie wystąpił z zespołem w 2013 roku podczas koncertu charytatywnego w Bloomington, gdy zbierano fundusze na rzecz ofiar tornado. Na oficjalnej stronie REO Speedwagon oraz ich Facebooku Kevin Cronin, główny wokalista, napisał "Najwięcej z tego, co wiem o byciu w rockowym zespole, nauczyłem się od Gary'ego Richratha". (np)
