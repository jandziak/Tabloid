Wysoka rangą przedstawicielka Departamentu Stanu USA Victoria Nuland pochwaliła władze Ukrainy za realizowane reformy i oświadczyła, że USA będą nadal wspierały Kijów w kwestii uregulowania konfliktu w Donbasie i wypełnienia mińskich porozumień pokojowych. - Realizacja mińskich porozumień jest dla nas bardzo ważna i nalegamy, by Rosja i ci, którzy są od niej zależni, przestrzegali tych ustaleń – powiedziała Nuland podczas trwającej w Kijowie 12. konferencji Jałtańskiej Strategii Europejskiej (YES), stowarzyszenia promującego integrację europejską Ukrainy. Nuland podkreśliła, że sankcje wobec Rosji będą obowiązywały, dopóki Ukraina nie odzyska kontroli nad należącymi do niej terytoriami, w tym nad Krymem. Jednak zapowiedziała, że mogą być złagodzone, jeśli Moskwa będzie trzymała się umów z Mińska. Zaznaczyła, że jednym z ich punktów jest przeprowadzenie w Donbasie wyborów samorządowych, które mają odbyć się w zgodzie z ukraińskim prawem i będą monitorowane przez OBWE. Zauważyła, że 18 miesięcy po tragicznych wydarzeniach na Majdanie w Kijowie Ukraina dokonała znaczącego postępu w reformowaniu państwa. - Przeprowadziliście dwukrotnie wybory (prezydenckie i parlamentarne) i zatrzymaliście projekt Noworosji. Z sukcesem restrukturyzujecie zadłużenie, macie możliwości wzrostu gospodarczego. Przed wami jeszcze wiele wyzwań, jednak Stany Zjednoczone będą was wspierały – zapewniła asystent sekretarza stanu USA ds. Europy. - Nie może być jednak tolerancji dla oligarchów, którzy nie płacą podatków oraz dla korupcji. Nie może być także tolerancji dla tych, którzy wykorzystują przemoc w celu zwiększenia wpływów politycznych w tym kraju – ostrzegła Nuland. (RZ)
