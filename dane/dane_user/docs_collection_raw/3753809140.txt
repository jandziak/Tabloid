Papież Franciszek przyjął na audiencji prezydenta Izraela Reuwena Riwlina. Watykan poinformował, że tematem rozmów było dążenie do pokoju między Izraelem a Palestyńczykami oraz szukanie rozwiązań przy poszanowaniu aspiracji obu tych narodów. Była to pierwsza watykańska wizyta prezydenta Izraela, wybranego na urząd w czerwcu zeszłego roku. Przed spotkaniem Riwlin nazwał papieża „prawdziwym przyjacielem Izraela i narodu żydowskiego”. W komunikacie wydanym po rozmowie szefa państwa z papieżem oraz jego najbliższymi współpracownikami z Sekretariatu Stanu watykańskie biuro prasowe podało, że wskazano na pilną potrzebę „krzewienia klimatu zaufania między Izraelczykami i Palestyńczykami oraz wznowienia bezpośrednich negocjacji w celu osiągnięcia porozumienia szanującego uzasadnione aspiracje dwóch narodów”. Dziennikarze relacjonujący spotkanie w papieskiej bibliotece poinformowali, że Franciszek podarował prezydentowi Izraela nowy medal, zastępujący – jak odnotowano - te wręczane dotychczas szefom państw i rządów. Przedstawia on pękniętą skałę, z której wyrasta gałązka oliwna. Na medalu widnieje napis: „Szukaj tego, co łączy, przezwyciężaj to, co dzieli”. Przekazując podarunek, papież powiedział: - To jest rada. Gdy są podziały, wyzwaniem jest jedność - dodał. Przyjacielskie więzy łączyły papieża z poprzednim prezydentem Izraela Szimonem Peresem. Tuż przed zakończeniem swej kadencji uczestniczył on w zeszłym roku w Watykanie razem z przywódcą Palestyńczyków Mahmudem Abbasem w modłach o pokój na Bliskim Wschodzie, zwołanych z inicjatywy Franciszka. (KK)
