Co można powiedzieć o kraju, który odnotował 4,6-procentowy wzrost – w sumie – od czasu wejścia do strefy euro 16 lat temu? Pewnie to, że jest najlepszym kandydatem do wycofania się z unii walutowej. Krótko mówiąc – chodzi o Włochy. Trudno powiedzieć, co poszło we Włoszech nie tak, ponieważ nigdy nic nie zadziałało prawidłowo. Kraj odnotował mniej więcej czteroprocentowy wzrost w pierwszym roku po przyjęciu euro, ale prawie zerowy w następnych 15 latach. To nie znaczy, że wzrost był przez cały czas na jednym poziomie. Nie był. Był aż o 14 procent wyższy niż w chwili wejścia do strefy euro, zanim recesja z 2008 roku i ponowna w 2011 roku wymyły większą część uzyskanego postępu. Ale w przeciwieństwie do Grecji, we Włoszech nigdy nie nastąpił rozkwit gospodarczy. Był jedynie rozpad. Jednak efekt jest taki sam. Zarówno Grecja, jak i Włochy odnotowały średnio 4,6-procentowy wzrost w ciągu ostatnich 16 lat, tylko że drogi do tego wyniku były zupełnie inne. Częściowo dlatego, że jak uważa Międzynarodowy Fundusz Walutowy, Włochy mają prawdziwe strukturalne problemy. Trudno tu założyć firmę, trudno ją rozwijać, a także trudno zwalniać pracowników, co odstrasza pracodawców od ich zatrudniania. To doprowadziło do zniszczenia małej przedsiębiorczości, ponieważ nikt nie mógł osiągnąć takiej skali ekonomicznej, która zapewniłaby większą produktywność. Ale przecież Włochy miały te problemy zanim weszły do strefy euro, a mimo to osiągały wzrost gospodarczy. Więc jednym z powodów jest sama wspólna waluta. Euro jest zbyt drogie dla włoskich eksporterów i zbyt restrykcyjne dla rządu, który musi ciąć budżet drastyczniej, niż byłoby to konieczne bez unii walutowej. Ale Włochy nie są wyjątkiem – euro szkodzi nawet doskonale rządzonym krajom – natomiast wyjątkowe jest to, co mówią włoscy populiści. Dlaczego tak się dzieje? Przede wszystkim wspólna waluta wprowadziła Europę w dysonans poznawczy. Ludzie nienawidzą środków oszczędnościowych, ale kochają euro – mają emocjonalny stosunek do wszystkiego, co się z nim wiąże. Problem polega na tym, że to właśnie przez euro muszą tak poważnie ciąć budżety. Toteż partie przeciwne środkom oszczędnościowym uważają, że muszą obiecywać niemożliwe, jeśli chcą mieć nadzieję na dojście do władzy: więc twierdzą, że mogą skończyć z cięciami budżetowymi bez konieczności wyjścia kraju ze strefy euro. Ale jak podkreśla grecka partia Syriza, taka strategia, jeśli można tak to określić, daje jedynie ludziom nierealistyczne oczekiwania, a Europa nie ma już powodów, żeby iść z pomocą. Inne kraje nie zamierzają przecież nagradzać czegoś, co uważają za budżetowe awanturnictwo, żeby nie powiedzieć szantaż. Dlatego Grecja dostała ultimatum: albo wyjdzie ze strefy euro, albo wprowadzi ostrzejsze oszczędności, niż początkowo od niej wymagano. Grecja wybrała to drugie. Przekaz był jasny. Nie należy głosować na partie przeciwne środkom oszczędnościowym, bo może być wtedy tylko gorzej. Ale przynajmniej we Włoszech, takie partie wyciągnęły zupełnie inne wnioski. Nie należy wykluczyć wyjścia ze strefy euro, bo sprawy nigdy nie przybiorą lepszego obrotu. Beppe Grillo, komik, który został politykiem i przewodzi drugiej pod względem wielkości włoskiej partii Ruch Pięciu Gwiazd, z niejednoznacznego eurosceptyka stał się bardzo zdecydowanym przeciwnikiem euro. Napisał, że „odrzucenie możliwości wyjścia ze strefy euro” przez greckiego premiera Alexisa Tsispras „stało się dla niego wyrokiem śmierci”, a Włochy powinny potraktować swoje zadłużenie jako „przewagę umożliwiającą zajęcie ofensywnego stanowiska w przyszłych negocjacjach”. To trochę tak, jak w tym powiedzeniu, że jeśli ktoś jest winien bankowi 100 euro, to ma problem, ale jeśli jest winien 2 biliony euro, to problem ma bank. A jeśli chodzi o problemy, to ten jest raczej poważny. Nie byłby aż tak duży, gdyby Włochy mogły znów osiągać wzrost. Większe dochody oznaczają mniejsze obciążenie długiem, co za tym idzie mniejszą konieczność wprowadzania środków oszczędnościowych. Ale trudno sobie wyobrazić, jak kraj miałby to osiągnąć. Włoski rząd wciąż musi ciąć budżet, a firmy obniżać koszty, żeby zachować konkurencyjność, a jedno i drugie w perspektywie krótkoterminowej wpływa niekorzystnie na wzrost. Jednocześnie włoska partia przeciwna oszczędnościom jest jedyną w Europie, która chce udowodnić, że król jest nagi. Ludzie mogą się przekonać, że to prawda. Autor: Matt O'Brien
