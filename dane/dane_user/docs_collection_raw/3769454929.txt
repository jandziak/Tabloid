Nic się nie zmieniło – inwestorzy wciąż spoglądają na chińską giełdę jak na wyrocznię. Wczoraj pomimo spadków w Państwie Środka udało się uniknąć spadków. Dziś nie było już tak różowo, choć warszawski WIG20 zdołał uniknąć spadków. Chińskie władze ponownie atakują. Oczy inwestorów przykuwa jednak nie tylko chiński rynek akcji, ale także waluta. Przed otwarciem dzisiejszego handlu, Ludowy Bank Chin osłabił juana względem dolara o 0,09% i sprowadził do najniższego poziomu od 4 lat. Pozytywna reakcja trwała zaledwie przez kilka minut handlu w Szanghaju. Już po godzinie indeks Shanghai Composite osiągnął śródsesyjne dno, potem znów mocno rósł, by ostatecznie spaść o blisko 1,3% w stosunku do zamknięcia z wtorku. Chińczycy wspierają też spółki z sektora bankowego. Tamtejszy bank centralny udzielił dziś bankom komercyjnym kolejnych sześciodniowych pożyczek na 140 miliardów juanów, czyli prawie 22 miliardy dolarów. Wczoraj w podobny sposób wpompowano w chińskim system bankowy taką samą kwotę. Dobre dane nadeszły za to ze Stanów Zjednoczonych. W lipcu zamówienia na dobra trwałe, nie licząc obronności i samolotów, wzrosły o 2,2%. Oczekiwano wzrostu na poziomie 0,3%. Zamówienia na wszystkie dobra trwałe wzrosły o 2%, choć oczekiwano spadku o 0,4%. Bujało dziś bardzo mocno indeksem 20 największych spółek GPW. Ostatecznie, niemalże w samej końcówce udało się wypracować wzrost. WIG20 zyskał 0,19%, WIG30 z kolei stracił 0,06%, a szeroki WIG spadł o 0,11%. Notowania WIG20, źródło: Teletrader.com Grupa PZU zarobiła w II kwartale tylko 380 milionów złotych. "Tylko", ponieważ 12 miesięcy wcześniej kwota ta wynosiła ponad 950 milionów złotych. To wynik gorszy od oczekiwań analityków. Główny wpływ na spadek zysku PZU miał gorszy efekt działalności inwestycyjnej. Wzrosły też koszty operacyjne spółki. Dobre półrocze ma za sobą z kolei Cyfrowy Polsat. W II kwartale zarobił blisko 305 milionów złotych, a to wynik o 130% lepszy niż rok temu. Przychody spółki wzrosły o ponad 41%.
