Prawdopodobnie już 2 września dowiemy się wreszcie, co dalej z białogardzkim szpitalem. Na razie jest jeszcze sporo zagadek. Szpital w Białogardzie, obsługujący ponad 50 tysięcy pacjentów, nie tylko z okolic Białogardu, ale także Świdwina, wciąż boryka się z gigantycznymi problemami. Najważniejszy to oczywiście pieniądze. Zobowiązania szpitala wynoszą już ponad 20 milionów złotych. Co miesiąc lecznica generuje około 600 tysięcy złotych strat. Tymczasem daje zatrudnienie ponad 500 osobom. Starostwo Powiatowe, które jest właścicielem spółki zarządzającej szpitalem, chce wydzierżawić obiekt. Negocjuje to z firmą Centrum Dializ z Sosnowca. 2 września mamy poznać szczegóły tego projektu. Tego dnia - jak zapowiada starosta Tomasz Hynda - dokumentacja zostanie przedstawiona Radzie Nadzorczej szpitalnej spółki Regionalne Centrum Medyczne. Sytuacja jest jednak trudna. Sygnałem, że dzieje się źle, jest informacja, że obecny prezes białogardzkiego szpitala Zygmunt Baś stara się o stanowisko dyrektorskie w szpitalu w Drezdenku. Niepokojące jest też to, że w przygotowanej umowie dzierżawy nie ma słowa o zagwarantowaniu pracy obecnym pracownikom lecznicy.
