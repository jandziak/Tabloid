Prezentacja poezji Czesława Miłosza, debata o jego życiu i twórczości oraz msza św. w języku polskim i litewskim — to program obchodów "Pamiętanie Miłosza" w 11. rocznicę śmierci noblisty, które odbywają się w piątek w dworku w Krasnogrudzie (Podlaskie). Poeta zmarł 14 sierpnia 2004 r. w Krakowie. W Krasnogrudzie, w dawnym dworku rodziny noblisty, gdzie obecnie mieści się w Międzynarodowe Centrum Dialogu, co roku, odbywają się spotkania poświęcone Miłoszowi. Organizuje je Ośrodek Pogranicze Sztuk, Kultur, Narodów z Sejn. To się stało tradycją, że co roku spotykamy się tutaj, żeby przywoływać pamięć o Miłoszu, rozmawiać o jego twórczości, spotykać jego przyjaciół i osoby, dla których poeta jest wciąż ważny" — powiedział PAP dyrektor ośrodka Pogranicze Krzysztof Czyżewski. Obchody rozpoczęto przed południem opowieścią o Czesławie Miłoszu. Po południu w Żegarach położonych kilka kilometrów od Krasnogrudy odbędzie się msza św. w języku polskim i litewskim poświęcona pamięci poety. Natomiast wieczorem w kawiarni w krasnogrudzkim dworze będzie można posłuchać wierszy Miłosza. Odbędzie się spotkanie z udziałem m.in. przyjaciółki poety — Barbary Toruńczyk, jego osobistej sekretarki — Agnieszki Kosińskiej i Christophera Merrilla — dyrektora Międzynarodowego Programu Pisarzy na Uniwersytecie w Iowa (Stany Zjednoczone). Tematem będzie rola przyjaźni w więziach między ludźmi. Czyżewski powiedział, że wspólnie zastanowią się czym była przyjaźń dla Miłosza. Zauważył, że poeta szedł przez życie "bardzo indywidualną ścieżką", ale — jak dodał — im był starszy, tym bardziej cenił przyjaźń. W piątek jednocześnie zainaugurowano projekt "Wioska Budowniczych Mostów", w którym biorą udział mieszkańcy regionu — Polacy, Litwini, Rosjanie w różnym wieku. Z pomocą — jak ich nazwał Czyżewski — "budowniczych mostów z różnych pograniczy świata": animatorów, artystów i badaczy, będą budować własny most. Czyżewski mówił, że najważniejszą ideą Miłosza, którą starał się rozpropagować, a dziś robi to Pogranicze, było budowanie tzw. "tkanki łącznej" na pograniczu, czyli dialogu międzykulturowego. "Jego cała twórczość poświęcona była budowaniu »tkanki łącznej« jako najważniejszemu wyzwaniu we współczesnym świecie, który żyje na różnych, coraz bardziej oddalonych od siebie wyspach kulturowych, narodowych. To sprawia, że Miłosz jest dzisiaj bardzo aktualny " — dodał Czyżewski. Międzynarodowe Centrum Dialogu w gruntownie odrestaurowanym dworze w Krasnogrudzie, wsi położonej ma pograniczu polsko-litewskim, zostało uroczyście otwarte w 2011 roku, w dniu 100. rocznicy urodzin Czesława Miłosza. Placówka ma służyć dialogowi międzykulturowemu na różnych pograniczach świata. Misją centrum jest działanie na rzecz budowania takiego dialogu. Czyżewski mówił wcześniej PAP, że Czesław Miłosz nie chciał, by Krasnogruda stała się jego muzeum, ale by była miejscem żywym, by tętniło tam życie. Pracowaliśmy w domu Czesława, przy biurku w jego wyłożonym książkami gabinecie, który miał w sobie coś z atmosfery litewskiego dworu. Pachnący skórą, kurzem i tytoniem, był chłodny i cienisty, w przeciwieństwie do płonącej kolorami Kalifornii, która czekała za oknem. XVII-wieczny dwór w Krasnogrudzie leży tuż przy granicy polsko-litewskiej, w starym parku, tuż nad jeziorem Hołny. Przed wojną był własnością rodziny Czesława Miłosza ze strony matki. Jest to miejsce, z którym noblista czuł się mocno duchowo związany, gdzie często przyjeżdżał na wakacje. Przeżył tam również zawód miłosny.
