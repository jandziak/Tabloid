Przedstawiciele Korei Południowej i Korei Północnej rozpoczęli rozmowy na temat możliwości zażegnania ostatniego kryzysu, który może doprowadzić do konfliktu zbrojnego. To pierwsze tego typu spotkanie od prawie roku. Rozmowy rozpoczęły się na krótko przed wygaśnięciem terminu ultimatum, jaki wyznaczył komunistyczny reżim w Pjongjangu władzom w Seulu. Korea Północna domagała się od południowego sąsiada zaprzestania nadawania przez głośniki w pasie przygranicznym materiałów propagandowych. Pjongjang poinformował, że postawił w stan gotowości frontowe siły zbrojne i przygotowywał się na akcję wojskową w przypadku niezastosowania się do ultimatum. Spotkanie odbywa się w przygranicznej wiosce Panmundżom na wspólnej granicy - potwierdziło południowokoreańskie ministerstwo ds. zjednoczenia narodowego. Nie podano jednak żadnych szczegółów dotyczących rozmów. Wcześniej władze w Seulu informowały, że w rozmowach wezmą udział wysocy rangą urzędnicy państwowi z obu państw. W Pjongjangu na nadzwyczajnym posiedzeniu Centralnej Komisji Wojskowej Partii Pracy Korei w nocy z czwartku na piątek przywódca komunistycznego reżimu Kim Dzong Un rozkazał armii, by była "gotowa o każdej porze do działań zbrojnych" przeciw Korei Płd. - poinformowały oficjalne media. Północnokoreański przywódca zarządził też, że od godz. 17 czasu miejscowego (godz. 10.30 w Polsce) "wzdłuż linii frontu", czyli wzdłuż granicy z Koreą Płd., ma obowiązywać "quasi-stan wojny". Oficjalna północnokoreańska agencja prasowa KCNA przekazała, że uczestnicy spotkania omówili sytuację i możliwe działania zbrojne wobec południowego sąsiada w przypadku, gdyby władze Korei Płd. nie zaprzestały nadawania przez głośniki usytuowane na granicy propagandowych komunikatów, wznowionych kilka dni temu po 11 latach przerwy. Relacje między państwami koreańskimi pogorszyły się w ostatnim czasie po incydencie z początku sierpnia, w którym ciężko ranni zostali dwaj południowokoreańscy żołnierze. Władze w Seulu oskarżają wojska północnokoreańskie o podłożenie min, które raniły wojskowych na rutynowym patrolu. Wzrastaniu napięcia na linii Pjongjang-Seul sprzyjają też rozpoczęte w poniedziałek tradycyjne manewry wojskowe, w których bierze udział kilkadziesiąt tysięcy żołnierzy Korei Płd. i USA. Oba państwa koreańskie formalnie pozostają w stanie wojny, ponieważ konflikt zbrojny z lat 1950-1953 zakończył się rozejmem, a nie układem pokojowym. (ks)
