Na pomostach technicznych Mostu Łazienkowskiego, podczas prac remontowych, w sobotę zapaliły się deski. Strażacy już ugasili ogień - dowiedziała się PAP w Komendzie Miejskiej Państwowej Straży Pożarnej. Most jest zamknięty po pożarze, do którego doszło w lutym tego roku. Spaliło się ok. 40 metrów kwadratowych desek. Pożar, który miał miejsce na środkowym przęśle przeprawy, został już ugaszony - poinformował PAP wieczorem st. kpt. Artur Laudy z Komendy Miejskiej PSP w Warszawie. Paliły się drewniane podesty techniczne. Straż dostała zgłoszenie o godz. 17.50. Jak podkreślili ratownicy, miejsce pożaru po akcji gaśniczej zostało sprawdzone przy pomocy wykrywającej różnice temperatur kamery termowizyjnej - badanie wykazało, że zarzewie ognia zostało zlikwidowane. Zdjęcie pożaru na Moście Łazieńkowskim zamieścił na Twitterze wiceprezydent Warszawy Jarosław Jóźwiak: Według straży pożarnej, przypuszczalnie przyczyną pożaru było cięcie konstrukcji stalowej przez pracowników - w połączeniu z wysoką temperaturą powietrza. Remont Mostu Łazienkowskiego trwa od połowy lutego br. Naprawa była konieczna, ponieważ wskutek pożaru, do którego doszło również w sobotę - 14 lutego - uszkodzeniu uległa konstrukcja przeprawy. Wtedy ogień objął również drewniane podesty techniczne. W sprawie pożaru śledztwo prowadzi Prokuratura Okręgowa Warszawa-Praga. Śledczy przyjmują różne hipotezy, także tę o celowym podpaleniu. Według władz Warszawy na remont mostu będzie kosztował 110 mln zł, z tego 55 mln zł będzie pochodziło z budżetu miasta, drugie 55 mln zł z budżetu państwa.
