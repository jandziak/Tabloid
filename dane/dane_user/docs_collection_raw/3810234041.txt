Portal Fronda wzywa do bojkotu sieci sklepów Biedronka. Powodem jest książeczka dla dzieci pt. "Mały słownik ważnych pojęć", która zdaniem portalu promuje homoseksualizm. Jeronimo Martins Polska S.A. zdecydowanie odrzuca te sugestie. "Zwracamy się o nieprzypisywanie nam motywacji i celów, które nie mają nic wspólnego z naszą podstawową działalnością, jaką jest handel" – podkreśla firma. W sklepach Biedronka sprzedawane są książeczki dla dzieci pod tytułem »Mały słownik ważnych pojęć«. Brzmi niewinnie, ale to tylko pozory. Publikacja ta wpisuje się w promocję homoseksualizmu. Dlatego wzywamy do bojkotu sieci sklepów Biedronka do momentu usunięcia książki ze sprzedaży" – czytamy na stronie. "Widać, że Biedronka stała się rzecznikiem ideologii Kopacz-Fuszary, która ma na celu zniszczenie polskiej rodziny" – ocenia portal. Szczególnie konfliktowe jest dla Frondy umieszczenie w "Małym słowniku ważnych pojęć", który jest formą obrazkowej encyklopedii dla najmłodszych, haseł takich jak "homoseksualizm" czy "homofob". Fronda w następujący sposób komentuje umieszczenie ich w książeczce: "Nasze dzieci mogą przeczytać w książce, że homoseksualiści to ludzie czujący pociąg do osób tej samej płci. I widzą zdjęcie uśmiechniętych lesbijek z pieskiem. Wyżej, nad hasłem homoseksualista widnieje hasło homofob, czyli «ktoś, kto nie lubi homoseksualistów«. I oczywiście zdjęcie wściekłego mężczyzny o czerwonej twarzy, który ma zaciśnięte pięści i patrzy z nienawiścią na spacerujące lesbijki". Jak opisuje książkę samo wydawnictwo: "Niniejszy słownik w niekonwencjonalny sposób – za pomocą komiksów – podaje ich definicje. Zachęca też do zgłębiania wielu zagadnień i poznawania zjawisk zachodzących we współczesnym świecie". Odpowiedź Biedronki W odpowiedzi Biuro Prasowe Jeronimo Martins Polska S.A. podkreśla, że ostateczny wybór, dotyczący nabywanych książek, należy do kupującego. "Jesteśmy siecią handlową i nie jest naszą rolą propagowanie lub polemika z ideologiami. Stanowczo odrzucamy takie zarzuty. Oczywiście, jako dystrybutor, weryfikujemy oferowane towary, również książki, pod kątem zgodności z polskim prawem i staramy się, aby z perspektywy ogółu odbiorców nie wzbudzały istotnych kontrowersji" – napisano w oświadczeniu. Przywołana pozycja, z zastrzeżeniem prawa każdego klienta do decyzji o jej zakupie, naszym zdaniem nie niesie treści, które uzasadniałyby tak gwałtowne reakcje, jakie można zaobserwować na wybranych portalach. Ponadto należy zauważyć, że wspomniana pozycja jest dostępna nie tylko w naszej sieci" – czytamy. W konsekwencji powyższego wyjaśnienia, zwracamy się o nieprzypisywanie nam motywacji i celów, które nie mają nic wspólnego z naszą podstawową działalnością, jaką jest handel" – zaznacza Biedronka. Poniżej publikujemy pełną treść oświadczenia przesłanego Onetowi przez Biuro Prasowe Jeronimo Martins Polska S.A. *** Warszawa, 18 sierpnia 2015 r. Dokładamy wszelkich starań, aby oferta czytelnicza sieci Biedronka była zróżnicowana oraz odpowiadała na potrzeby i zainteresowania jak największej liczby odbiorców. W ramach naszej oferty, na początku sierpnia wprowadziliśmy m.in. "Mały słownik ważnych pojęć" autorstwa Bertranda Fichou, opublikowany nakładem wydawnictwa Olesiejuk. Podobnie jak w przypadku innych książek, zakładamy, że ostateczny wybór, dokonywany według swoich potrzeb i w zgodzie ze swoimi poglądami, należy do kupującego. Jesteśmy siecią handlową i nie jest naszą rolą propagowanie lub polemika z ideologiami. Stanowczo odrzucamy takie zarzuty. Oczywiście, jako dystrybutor, weryfikujemy oferowane towary, również książki, pod kątem zgodności z polskim prawem i staramy się, aby – z perspektywy ogółu odbiorców – nie wzbudzały istotnych kontrowersji. Przywołana pozycja, z zastrzeżeniem prawa każdego klienta do decyzji o jej zakupie, naszym zdaniem nie niesie treści, które uzasadniałyby tak gwałtowne reakcje, jakie można zaobserwować na wybranych portalach. Ponadto należy zauważyć, że wspomniana pozycja jest dostępna nie tylko w naszej sieci. W konsekwencji powyższego wyjaśnienia zwracamy się o nieprzypisywanie nam motywacji i celów, które nie mają nic wspólnego z naszą podstawową działalnością, jaką jest handel. Przy okazji zwracamy uwagę na takie aspekty naszej działalności, które wyraźnie pokazują, że aktywności Biedronki na polu projektów społecznych zdecydowanie wspierają rodziny w przeciwieństwie do sugestii przywoływanych w niektórych wypowiedziach internetowych. Biedronka dla dzieci: Wizytówką firmy jest mocne zaangażowanie w projekty społeczne. Od początku istnienia sieć Biedronka wspiera lokalne społeczności, akcje charytatywne i wiele innych inicjatyw społecznych. Od 2006 r. Biedronka współpracuje z oddziałami diecezjalnymi Caritas, z którymi realizuje m.in. obchody Światowego Dnia Chorego, Dnia Św. Mikołaja oraz Ogólnopolski Festyn Rodzinny "Bądźmy razem". Od 2011 r. Biedronka wspiera także działania Stowarzyszenia "Nadzieja na Mundial", które organizuje Mistrzostwa Polski oraz Mistrzostwa Świata Dzieci z Domów Dziecka w piłce nożnej. Sieć prowadzi też własne akcje charytatywne, w tym m.in. kampanię promującą darowizny na rzecz najmłodszych w ramach przekazania 1 proc. podatku, czy zbiórki żywności – wspólnie z Federacją Polskich Banków Żywności. Biedronka w zakresie promocji czytelnictwa: Zeszłoroczne wyniki badań czytelnictwa przeprowadzone przez TNS Polska dla Biblioteki Narodowej**, pokazują, że obecnie aż 58% Polaków deklaruje, iż nie czyta książek. W związku z tym Jeronimo Martins Polska, właściciel sieci Biedronka, stara się m.in. poprzez rozwój oferty odpowiedzieć na ten deficyt społeczny. Dzięki dużej skali działalności sieci – ponad 2600 sklepów w ponad 1000 miejscowości – Biedronka ma możliwość skutecznego dotarcia do klientów z ważnymi społecznie ideami. Od 2009 roku nasza sieć prowadzi regularną sprzedaż książek, wśród których znajdują się klasyki literatury, a także prace współczesnych, nagradzanych autorów, m.in. jesienią zeszłego roku w sprzedaży dostępne były książki, które nominowane zostały do nagrody Nike w 2014 roku. Co 2 tygodnie do sprzedaży trafiają nowe tytuły książkowe, które bazują na najnowszych trendach literackich i nowościach wydawniczych. Książki oferowane są w bardzo atrakcyjnych cenach. Do oferty wprowadzane są również produkty z misją. Wśród nich wymienić można m.in. płyty i książki w ramach projektu "Gen wolności", prowadzonego przez Instytut Lecha Wałęsy, którego celem jest budowanie nowoczesnego patriotyzmu oraz tytuły w ramach programu "Codziennie bądźmy razem" Fundacji Faktu. Aktualnie sieć prowadzi konkurs "Piórko 2015. Nagroda Biedronki za książkę dla dzieci", mający na celu popularyzację czytelnictwa wśród najmłodszych, a także wspieranie debiutujących pisarzy i ilustratorów. Pozdrawiamy, Biuro Prasowe Jeronimo Martins Polska S.A. (ks)
