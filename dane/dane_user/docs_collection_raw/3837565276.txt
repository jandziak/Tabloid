Spółka zależna Otmuchowa, PWC Odra, zaraportowała na koniec I półrocza zysk netto. Zarząd grupy zakłada, że także na koniec roku spółka ta będzie na plusie. Otmuchów zamierza odbudować przychody poprzez wzrost eksportu, kontrakty B2B i wprowadzenie nowych produktów. Po I półroczu pojawił się dodatni wynik netto w Odrze. Po kilku latach głębokiej restrukturyzacji spółka ta pokazuje zysk zarówno na poziomie operacyjnym, jak i netto. Jesteśmy przekonani, że uda się to osiągnąć także na koniec tego roku” - powiedział na konferencji Mariusz Popek, prezes ZPC Otmuchów. Dodał, że zysk netto Odry wyniósł w I połowie roku kilkaset tysięcy złotych. Cała grupa zanotowała w tym czasie 1,6 mln zł zysku netto (spadek o ponad 70 proc. rdr), przy przychodach na poziomie 118,8 mln zł (spadek o 14 proc. rdr). Prezes tłumaczy, że niższe obroty, to efekt zmiany polityki zakupowej dyskontów. „Chodzi o dywersyfikację dostawców, w związku z czym nasz udział w sprzedaży poszczególnych produktów spadł. Ponadto, dyskonty oferują mniej produktów pod markami własnymi” - poinformował. ZPC Otmuchów to producent słodyczy, słonych przekąsek i płatków śniadaniowych. Znaczący element profilu działalności spółki stanowi produkcja wyrobów pod markami własnymi sieci. „Marki własne to nie tylko dyskonty, ale także sieci hiper- i supermarketów. A tam sprzedaż marek własnych nawet rośnie. Nie widzimy podstaw do zmiany naszej polityki” - poinformował Popek. Pytany o oczekiwania odnośnie sprzedaży w II połowie roku, odpowiedział: ”Myślę, że w kolejnych kwartałach zostanie zachowana tendencja widoczna po II kwartale, kiedy spadek przychodów był niższy niż w I kwartale”. W I kwartale obroty Otmuchowa skurczyły się o blisko 14 proc. W II kwartale spadek wyniósł ok. 4 proc. „Nie jest prosto odpowiedzieć, czy w II półroczu odrobimy lukę na przychodach widoczną po I półroczu. Chcemy to zrobić oczywiście jak najszybciej, czasami to kwestia jednego kontraktu. Jesteśmy w trakcie negocjacji kilku umów” - powiedział Popek. „Nasze sposoby na wzrost przychodów w przyszłych kwartałach to eksport, kontrakty B2B i nowe produkty dla obecnych dostawców” - dodał. Prezes podtrzymał, że celem spółki na koniec tego roku jest 20-proc. udział eksportu w przychodach. Na koniec I półrocza było to ok. 16 proc. Poinformował, że w II połowie roku priorytetem będzie realizacja programu oszczędnościowego, zainicjowanego po słabych wynikach I kwartału, który docelowo ma przynieść spółce kilka milionów złotych oszczędności rocznie. „Zakładamy, że efekty tych działań zaczną być widoczne w rachunku zysku i strat począwszy od III kwartału tego roku” - powiedział. Popek podtrzymał, że w najbliższych dwóch latach grupa zmierza wydać na inwestycje ok. 20 mln zł, głównie na modernizację parku maszynowego i nowe linie produkcyjne. Wydatki mają skumulować się w przyszłym roku. „Będziemy inwestować w obszary niszowe i segmenty sensowne z punktu widzenia eksportu” - powiedział prezes. Dodał, że źródłem finansowania inwestycji będą kredyty i środki własne. „W okresie realizacji inwestycji wskaźnik dług netto/EBITDA wzrośnie do maksymalnie 4-4,2x. To poziom akceptowalny przez banki” - skomentował Popek. Na koniec czerwca 2015 r. wskaźnik dług netto/EBITDA grupy wyniósł 1,94x.
