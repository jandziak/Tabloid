Anita Włodarczyk (Skra Warszawa) przyznała, że gdyby to od niej tylko zależało, za stosowanie dopingu przez sportowców karałaby bez żadnej taryfy ulgowej. – Dożywotni zakaz startów w zawodach i do więzienia – powiedziała rekordzistka świata w rzucie młotem. Za ten wyczyn (1 sierpnia we Władysławowie uzyskała odległość 81,08 m) uhonorowana została Nagrodą Sportową m. st. Warszawy, którą wręczyła jej prezydent stolicy Hanna Gronkiewicz-Waltz. Uroczystość odbyła się w środę na stadionie lekkoatletycznym OSiR Targówek w otoczeniu licznej rzeszy dzieci uczestniczących w akcji "Lato w mieście". Wielce stremowane zadawały Włodarczyk pytania, na które podopieczna Krzysztofa Kaliszewskiego chętnie odpowiadała. Co Pani robi w wolnym czasie? Mam go bardzo mało. Trenuję codziennie, a na zgrupowaniach dwa razy. Po takim wysiłku najważniejszy jest relaks, odpoczynek. W sporcie nie zawsze się zwycięża. Jak przeżywa Pani porażki? Na szczęście bolesnych nie doznałam, a jeśli czasami nie wygrałam konkursu, to nie dramatyzowałam z drugiego miejsca. Jak się udało Pani poprawić rekord świata? Nic nie ma za darmo. To efekt systematycznego trenowania przez dziesięć miesięcy, i to codziennie. Nie ma czegoś takiego, że mi się nie chce. To jest jedyna droga do sukcesu. Czy zawsze rzucała Pani młotem? Jak byłam w waszym wieku, to grałam w koszykówkę. A wszystko zaczęło się na lekcji wychowania fizycznego. Najbardziej lubiłam wyścigi rzędów i grę w dwa ognie. Włodarczyk przeprosiła dzieci, że więcej czasu im nie poświęci, spóźni się bowiem na samolot do Pekinu, gdzie w sobotę rozpoczną się lekkoatletyczne mistrzostwa świata. W rozmowie z PAP pytana o sprawy dopingu, o których ostatnio znowu zrobiło się w mediach głośniej, powiedziała: "Trzeba wszystkich karać bezlitośnie, bo inaczej tego zła się nie wypleni. Nie może być żadnej taryfy ulgowej. Pierwsza wpadka i od razu dożywocie, a do tego jeszcze więzienie. Sądzę, że takie kary dopiero odstraszyłyby sportowców od sięgania po niedozwolone środki". W środę Brytyjczyk Sebastian Coe został wybrany w Pekinie na prezydenta Międzynarodowego Stowarzyszenia Federacji Lekkoatletycznych (IAAF). Mistrz olimpijski na 1500 m z 1980 i 1984 roku otrzymał 115 głosów, a jego kontrkandydat, utytułowany ukraiński tyczkarz Siergiej Bubka – 92. – Wyborami się nie interesowałam. Nie wiem, czy lepszy jest Coe, czy lepszym prezesem byłby Bubka. Jeśli miałabym oceniać, to dopiero po wykonanej pracy – podkreśliła Włodarczyk, pierwsza kobieta, która przekroczyła w rzucie młotem granicę 80 metrów.
