Gogle VR Vive, stworzone przez HTC i Valve, miały trafić na rynek jesienią bieżącego roku i tak się stanie, ale jedynie w ograniczonym zakresie. Sklepowe wersji gogli w tym roku trafią jedynie do twórców i członków społeczności. Pełna sklepowa premiera HTC Vive nastąpi dopiero w pierwszym kwartale 2016 roku, czyli w tym samym czasie, w którym na rynku pojawić się ma Oculus Rift i Project Morpheus. Przy okazji firma Valve pochwaliła się, że twórcy gier zamówili 10 tysięcy deweloperskich wersji urządzenia (a ile zamówień zrealizowano?), a w produkcji jest 80 gier, przeznaczonych na nowe gogle. Wygląda na to, że na obiecywaną rewolucję jeszcze trochę sobie poczekamy, miejmy nadzieję, że będzie warto. Aktualizacja Otrzymaliśmy komentarz przedstawiciela HTC w Polsce: „Przesunięcie terminu półkowego debiutu gogli HTC Vive wynika z decyzji, jaką podjęły wspólnie firmy HTC i Valve – chcąc zapewnić odbiorcom końcowym odpowiednią pulę wysokiej jakości treści VR – postanowiły położyć główny nacisk na dostarczenie maksymalnej ilości urządzeń developerom. To główna przyczyna ograniczonej, komercyjnej dostępności HTC Vive w 2015 roku.”
