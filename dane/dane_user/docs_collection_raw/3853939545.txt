Znamy oficjalne wyniki referendum w sprawie JOW. Frekwencja w kraju wyniosła od 5,35 proc. (w okręgu ciechanowskim) do 9,9 proc. w okręgu warszawskim. Znaczna przewaga odpowiedzi "tak" na pytania o jednomandatowe okręgi wyborcze i rozstrzyganie wątpliwości na korzyść podatnika; zdecydowane "nie" dla finansowania partii z budżetu państwa. W okręgu olsztyńskim, obejmującym centralną i wschodnią część woj. warmińsko-mazurskiego, frekwencja wyniosła 7,76 proc. W pierwszym pytaniu większość głosujących opowiedziała się za wprowadzeniem JOW-ów w wyborach do Sejmu (79,96 proc.). Na pytanie ws. utrzymania dotychczasowego sposobu finansowania partii politycznych większość odpowiedziała się za zmianami (84,05 proc. na "nie"). W ostatnim pytaniu ogromna większość głosujących opowiedziała się za wprowadzeniem zasady rozstrzygania wątpliwości co do wykładni przepisów na korzyść podatnika (94,53 proc. głosów na "tak). W okręgu elbląskim, obejmującym zachodnią część woj. warmińsko-mazurskiego, frekwencja wyniosła 6,64 proc. Większość głosujących opowiedziała się za wprowadzeniem JOW-ów (79,67 proc.). Na drugie pytanie większość odpowiedziała negatywnie, czyli za wprowadzeniem zmian w sposobie finansowania partii (84,1 proc. ). W ostatnim pytaniu większość głosujących opowiedziała się za wprowadzeniem zasady rozstrzygania wątpliwości co do wykładni przepisów prawa podatkowego na korzyść podatnika (93,69 proc. głosów na "tak"). Po co referendum? Referendum w sprawie jednomandatowych okręgów wyborczych, finansowania partii i zasady dotyczącej prawa podatkowego zaproponował prezydent Bronisław Komorowski dzień po pierwszej turze wyborów. Wprowadzenie JOW-ów było głównym hasłem kandydata na prezydenta, Pawła Kukiza, który w pierwszej turze wyborów zdobył 20,8 proc. głosów. Głos można było oddać wczoraj w ponad 27 tys. lokali wyborczych. Za granicą utworzono 189 obwodów głosowania. Wydano ponad 21 tys. zaświadczeń o prawie do głosowania. Pakiety referendalne zostały wysłane w kraju do blisko 1,5 tys. osób, za granicą – prawie 4 tys. (do)
