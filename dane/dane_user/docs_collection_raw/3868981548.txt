Reprezentacja Polski nie przestaje porywać na siatkarskim Pucharze Świata w Japonii. Po zwycięstwie nad USA (3:1) Biało-Czerwoni są już bardzo blisko zwycięstwa w rozgrywkach i awansu na igrzyska olimpijskie. Pewność siebie bije z kapitana kadry, Michała Kubiaka. Polacy mieli problem właściwie tylko w pierwszym secie, w którym przegrali bardzo wyraźnie. - Byliśmy sparaliżowani tym, że to nasz pierwszy mecz na tej hali. Na taką postawę w pierwszym secie złożyły się też inne czynniki, ale w miarę upływu czasu rozkręcaliśmy się i było to chyba widać. Moim zdaniem zagraliśmy kapitalne spotkanie - powiedział Kubiak na antenie Polsatu Sport. Paradoksalnie Polacy wcale nie mogą być pewni awansu na igrzyska olimpijskie. Niezbędne wydaje się pokonanie Japonii we wtorek i wygranie co najmniej dwóch setów z Włochami w środę. Kapitan reprezentacji nie obawia się jednak tych spotkań. - Można mówić, że nikt nas już nie zatrzyma. Nie siedzimy tutaj od miesiąca, z dala od rodzin i wszystkiego, nie po to żywimy się w zły sposób, bo organizatorzy z jedzeniem nie przesadzają, by przegrać awans w dwóch ostatnich meczach - odgraża się Kubiak. Polacy są jedyną niepokonaną drużyną na Pucharze Świata. Za: Polsat Sport
