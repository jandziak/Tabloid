Sześć koncertów w zabytkowych wnętrzach Pomorza Zachodniego zaplanowano w ramach VI Letniego Festiwalu Wędrownego Na Gotyckim Szlaku. Festiwal zacznie się w sobotę w kościele w Kołbaczu. Kołbacz jest już tradycyjnym miejscem początku festiwalowej wędrówki - przypomnieli w poniedziałek dziennikarzom organizatorzy festiwalu z Fundacji Akademia Muzyki Dawnej. Fundacja jest organizatorem cyklu, który swój prolog będzie mieć w najbliższą sobotę, a finał w połowie września. Zabytki Kołbacza uznane są za pomnik historii; słynna rozeta kołbacka, zdobiąca fasadę świątyni, stanowi symboliczną ikonę naszego festiwalu - powiedziała prezes Fundacji Urszula Stawicka. W ramach koncertu inauguracyjnego wystąpi zespół Szczecin Vocal Project, a jego wykonaniu - muzyczny obraz XVI i XVII-wiecznej tradycji Kościołów Wschodu i Zachodu Europy. Koncert poprzedzi piknik historyczny Bractwa Maltańskiego. Festiwal, którego podtytuł to Letni Festiwal Wędrowny, jest podróżą szlakiem historii, gotyckiej architektury, malarstwa i rzeźby, połączoną z cyklem koncertów muzyki dawnej. Wieczory z muzyką poprzedzone są zwiedzaniem obiektów i wykładami przewodników. Po Kołbaczu chętni będą mogli wysłuchać muzyki i poznać sztukę oraz historię w takich miejscowościach jak Trzebiatów, Gryfino, Czachów, Stargard. Finałowy koncert zaplanowano w szczecińskim kościele św. Jana Ewangelisty. W Trzebiatowie, jednym z najstarszych miast na Pomorzu, zabrzmią kompozycje Josepha Haydna i Antonio Rosettiego, a w Gryfinie Jana Sebastiana Bacha. Będzie to "Wieczór bachowski", nadzwyczajny koncert z okazji 330. rocznicy urodzin kompozytora. Program wypełnią dzieła instrumentalne – symfonie, uwertury, a także wirtuozowskie koncerty instrumentalne: skrzypcowy i klawesynowy. Na finał w Szczecinie muzycy wykonają utwory na orkiestrę smyczkową - z XIX i XX wieku, inspirowane twórczością mistrzów baroku. Fundacja, by ułatwić melomanom dotarcie na koncerty, wyczarterowała autobus, który będzie kursował między Szczecinem a miejscowościami, w których odbywać się będą kolejne koncerty festiwalowe. (ks)
