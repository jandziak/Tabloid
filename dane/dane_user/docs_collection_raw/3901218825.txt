Jeśli sądzicie, że to Apple wprowadziło na rynek pierwszy smartfon, to jesteście w dużym błędzie. Owszem, firma z Cupertino spopularyzowała te urządzenia, lecz tego typu sprzęt dostępny był w sprzedaży na długo, zanim Steve Jobs zaprezentował swego iPhone'a, a pierwszy smartfon, jaki pojawił się w sprzedaży, skończył właśnie 21 lat. Pierwszym smartfonem, jaki trafił do sprzedaży, wbrew pozorom nie jest iPhone, lecz IBM Simon, który zadebiutował 16 sierpnia 1994 roku. To data wprowadzenia na rynek, gdyż urządzenie zostało zaprezentowane światu znacznie wcześniej, mianowicie na targach COMDEX, które odbyły się w Las Vegas w 1992 roku i były prekursorem odbywającego się do dziś CES. Ówczesny smartfon w niczym nie przypomina dzisiejszych urządzeń, gdyż promowany był przede wszystkim jako osobisty komunikator. Sprzęt wyposażono w 4,7-calowy monochromatyczny wyświetlacz dotykowy obsługiwany rysikiem, który wyświetlał obraz w rozdzielczości 60 x 293 piksele. Jego sercem był w 16-bitowy jednordzeniowy procesor Vadem taktowany zegarem 16 MHz, a dodatkowo zainstalowano w nim modem o przepustowości 0,002 Mbit/s. Wymiary tego urządzenia były jednak dość spore i wynosiły 64 x 38 cm zaś masa to 510 gram. IBM Simon oferowany był w cenie 899 dolarów i sprzedał się w sumie w nieco ponad 50 tysiącach egzemplarzy.
