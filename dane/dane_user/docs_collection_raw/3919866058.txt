Francja rozważa wsparcie czeskiego programu nuklearnego, a francuski państwowy gigant energetyczny Electricite de France (EDF) weźmie udział w przetargu publicznym na budowę reaktorów - powiedział w Pradze szef francuskiej dyplomacji Laurent Fabius. Rząd Czech zaaprobował ostatnio projekt rozbudowy siłowni nuklearnych, w ramach którego w elektrowniach w Temelinie i Dukovanach powstaną nowe reaktory. Fabius poinformował dziennikarzy o planach EDF po spotkaniu z czeskim ministrem spraw zagranicznych Lubomirem Zaoralkiem. Około 75 proc. energii elektrycznej we Francji pochodzi z 58 siłowni nuklearnych i jest to kraj najbardziej na świecie zależny od energii pochodzącej z instalacji atomowych. (bp)
