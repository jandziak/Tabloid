Inno-Gene, spółka biotechnologiczna notowana na rynku NewConnect, zakłada, że realizacja nowej strategii pozwoli jej na wzrost marży brutto do ok. 40 proc. w 2018 r. z 3 proc. w roku 2014 - podała spółka w komunikacie. Tak istotny wzrost marży zostanie osiągnięty w wyniku zwiększenia udziału w przychodach wysokomarżowych testów wykonywanych technologią NGS (ang. Next Generation Sequencing) oraz poprzez efekt skali – koszt wykonania badania genetycznego jest jednakowy, niezależnie czy bada się próbkę jednego, czy kilkudziesięciu klientów. Wraz ze wzrostem liczby wykonywanych badań, urządzenia będą więc wykorzystywane w większym stopniu. Jednocześnie będzie to prowadziło do wzrostu konkurencyjności, ze względu na skrócenie czasu oczekiwania na wynik badania" - napisano w komunikacie. Inno-Gene zakłada także, że do 2018 r. nastąpi "podwojenie udziału w rynku badań genetycznych w Polsce, z szacowanych 6 proc. w 2015 r. do 12 proc. w 2018 r., przy założeniu, że w tym czasie wartość tego rynku wzrośnie z szacowanych na 2015 r. 80 mln zł do oczekiwanych 200 mln zł w 2018 r. Jak podała spółka realizacja strategii ma na celu umocnienie Inno-Gene na pozycji lidera polskiego rynku badań genetycznych ze szczególnym uwzględnieniem rynku badań wykonywanych technologią NGS. W 2014 r. przychody wykonywane metodą NGS odpowiadały za 5 proc. przychodów spółki, podczas gdy w 2018 r. udział ten ma wzrosnąć do 70 proc." - założono w strategii. Inno-Gene planuje finansować działania związane z realizacją strategii ze środków własnych, dotacji unijnych oraz finansowania zewnętrznego. W latach 2007-2015 spółka pozyskała ok. 33 mln zł, które zostały przeznaczone na sfinansowanie 12 projektów. Inno-Gene oczekuje, że do zakończenia aktualnego budżetu unijnego w 2020 r. zdoła pozyskać podobną kwotę" - podano w komunikacie.
