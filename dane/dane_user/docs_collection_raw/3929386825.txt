Bary mleczne zagrożone! Rząd chce aż o 10 proc. zmniejszyć dotacje na ich działanie. Efekt? Część tanich jadłodajni może zniknąć. Inne, by przetrwać na rynku, znacznie podniosą ceny. Tylko gdzie wtedy będą stołować się najubożsi? Zupa jarzynowa - 2,80 zł, naleśniki z dżemem - 4 zł, kotlet mielony - 6 zł. Gdzie za takie pieniądze można się dobrze najeść? Tylko w barze mlecznym. Tu jest tanio, a to dzięki państwowym dotacjom. Państwo od lat dokłada do takich jadłodajni. W 2012 roku rząd na dopłaty przeznaczył 20,6 mln zł, w tym - o 1,2 miliona złotych więcej. - „Jednak i tak te pieniądze są niewystarczające” - mówi Kamil Hagemajer, 37-letni przedsiębiorca z Warszawy, który prowadzi sieć tanich jadłodajni. - Z sześciu moich barów tylko dwa zyskały dofinansowanie. Mimo to we wszystkich placówkach staram się utrzymać niskie ceny, dzięki czemu na posiłek mogą sobie pozwolić studenci, pracownicy okolicznych firm czy emeryci - dodaje. Tymczasem Ministerstwo Finansów na przyszły rok dotację jeszcze obciąć o 2 miliony złotych. Powód? Twierdzi, że bary mleczne jej w pełni nie wykorzystują. - Proponowane zmniejszenie wynika m.in. z analizy wykorzystania środków na dotacje w roku bieżącym, z której wynika, że przewidywane zapotrzebowanie w całym 2013 r. wyniesie ok. 20 mln zł - wyjaśnia resort finansów. - Według stanu na wrzesień przekazane dotychczas w 2013 r. środki na dotacje wyniosły kwotę ok. 15 mln zł, tzn. 69 proc. zaplanowanych na ten cel w roku bieżącym środków. A może rząd chce na jadłodajniach zaoszczędzić?Okazuje się, że warunki, jakie trzeba spełnić, by dostać dofinansowanie są bardzo wyśrubowane. Państwo dokłada tylko do dań bezmięsnych - 40 proc. wartości surowca zużytego do produkcji danej potrawy.- „Te 2 miliony to mniej niż na wydatki reprezentacyjne niejednego ministerstwa czy urzędu” - denerwuje się pan Kamil. - „Polskie bary mleczne są unikalne. Nigdzie w Europie nie prowadzi się takich tanich stołówek z domowym jedzeniem. A teraz politycy chcą ten nasz polski patent zniszczyć” – pomstuje.
