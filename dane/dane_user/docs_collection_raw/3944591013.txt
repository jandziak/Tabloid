Przewodniczący klubu parlamentarnego Polskiego Stronnictwa Ludowego i lider tej partii na Podkarpaciu Jan Bury oraz poseł Mieczysław Kasprzak otwierają sejmowe listy wyborcze tej partii w okręgach rzeszowskim i krośnieńskim. Podkarpackie listy kandydatów do Sejmu i Senatu dzisiaj zatwierdziła wojewódzka konwencja PSL w Rzeszowie. - W okręgu rzeszowskim listę otwiera nasz wieloletni poseł oraz szef podkarpackich struktur stronnictwa Jan Bury, a na drugim miejscu jest były prezydent Stalowej Woli Andrzej Szlęzak – powiedział dyrektor biura zarządu wojewódzkiego PSL Zbigniew Micał. Z okręgu rzeszowskiego o mandat posła ubiegają się także m.in. poseł Dariusz Dziadzio, radny sejmiku wojewódzkiego Jan Tarapata, dyrektor oddziału regionalnego KRUS Wiesław Lada. Z 15 pozycji w tym okręgu kandyduje także Michał Deptuła; syn marszałka woj. podkarpackiego w latach 2002-2006 Leszka Deptuły, który zginał w katastrofie smoleńskiej. Z kolei w okręgu krośnieńskim liderem listy PSL jest obecny poseł Mieczysław Kasprzak, drugie miejsce ma były wiceprzewodniczący sejmiku wojewódzkiego Dariusz Sobieraj, a kolejne wicewojewoda podkarpacka Grażyna Borek. W wyborach do Sejmu cztery lata temu PSL w okręgu nr 23 w Rzeszowie uzyskał 10,46 proc. poparcia, co przełożyło się na jeden mandat poselski dla Burego. Poseł Dziadzio do klubu ludowców dołączył w trakcie kadencji Sejmu; do parlamentu wszedł z listy Ruchu Palikota. Natomiast w wyborach w 2011 r. w okręgu nr 22 w Krośnie PSL otrzymał 12,6 proc. Zdobył tam jeden mandat; posłem został Kasprzak. Na piątkowej konwencji udzielono także rekomendacji kandydatom PSL w wyborach do Senatu. Kandydatem PSL w okręgu obejmującym powiaty: łańcucki, rzeszowski oraz Rzeszów jest prezes podkarpackiej Izby Rolniczej Stanisław Barman. Były burmistrz Jedlicza k. Krosna Zbigniew Sanocki będzie reprezentował stronnictwo w okręgu, który obejmuje powiaty: brzozowski, jasielski, krośnieński oraz Krosno. Natomiast w okręgu składającym się z powiatów: bieszczadzkiego, jarosławskiego, leskiego, lubaczowskiego, przemyskiego, przeworskiego, sanockiego oraz Przemyśla z listy PSL wystartuje prezes fundacji "Pomocna dłoń" z Jarosławia Alicja Zając. Z kolei w okręgu obejmującym powiaty leżajski, niżański, stalowowolski, tarnobrzeski oraz Tarnobrzeg PSL udzieliło poparcia startującej z własnego komitetu radnej Prawa i Sprawiedliwości do sejmiku wojewódzkiego Lidii Błądek. (WM)
