Miedź na giełdzie metali w Londynie tanieje już 5. sesję, a cena metalu jest najniższa od 6 lat - informują traderzy. Metal w dostawach trzymiesięcznych na LME jest wyceniany po 5.009,50 USD za tonę, po spadku o 0,5 proc. Sytuacja na rynkach metali pogorszyła się po tym, gdy w ubiegłym tygodniu chińskie władze monetarne rozpoczęły operację osłabiania kursu własnej waluty, aby pomóc gospodarce. To doprowadziło do największego osłabienia chińskiej waluty do amerykańskiego dolara od dwóch dekad. Mocno spadają też indeksy chińskiej giełdy papierów wartościowych. W środę wskaźnik SCI zniżkuje o 5 proc. Kolejny mocny spadek cen akcji w Chinach wzmaga obawy o kondycję gospodarki" - mówi Hiroichi Nishi, zarządzający SMBC Nikko Securities Inc. w Tokio. Analitycy Barclays oceniają, że jeśli popyt na metale w Chinach osłabnie, to na rynkach będzie nadpodaż 500 ton miedzi, a to może spowodować spadek cen metalu nawet poniżej 5.000 USD za tonę. Jeśli tempo wzrostu zużycia miedzi w Chinach będzie niższe o 2 proc., to jak sugerują wcześniejsze przypadki, ceny miedzi mogą spaść do 3.500-4.000 USD za tonę" - pisze w nocie dla klientów Dane Davis, analityk Barclays. Chiny są odbiorcą 45 proc. produkowanej na świecie miedzi.
