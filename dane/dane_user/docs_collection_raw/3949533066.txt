Wprowadzimy wewnętrzną konkurencję. Rozliczanie efektywności ścian kopalń zaowocuje rankingiem i ten, kto nie będzie efektywny, odpadnie - zapowiada Krzysztof Sędzikowski, prezes zarządu Kompanii Węglowej, w rozmowie z Jerzym Dudałą. Jak długo zamierza pan kierować Kompanią Węglową? Czy postawił pan sobie jakiś cel, po osiągnięciu którego zakończy swą misję w Kompanii? Nie dywaguję na ten temat. Nie założyłem sobie, że będę tu pracował krótko bądź długo. Moim zadaniem jest realizacja przyjętej strategii naprawy firmy oraz stworzenie z niej zyskownej i sprawnie działającej organizacji, która z powodzeniem będzie konkurować na europejskim rynku. Niedawno były wicepremier Janusz Steinhoff wspomniał, że należałoby rozważyć przyłączenie Katowickiego Holdingu Węglowego do Jastrzębskiej Spółki Węglowej. Czy pańskim zdaniem powinno się konsolidować górnictwo? Połączenia bądź dzielenia nie są lekarstwem. To nie jest sposób na poprawę efektywności. Równie dobrze można powiedzieć, że należałoby to górnictwo rozdrobnić tak, żeby na rynku funkcjonowały pojedyncze kopalnie. Nie dałyby sobie rady... A niby dlaczego? Doszłoby do naturalnej selekcji. Natomiast z łączeniem spółek węglowych byłoby zapewne tak, jak przed laty z łączeniem kopalń. Scalano często złą kopalnię z dobrą i uśredniano koszty. Nie tędy droga! W Kompanii Węglowej wprowadzimy wewnętrzną konkurencję. Przecież rozliczanie efektywności ścian poszczególnych kopalń zaowocuje swoistym rankingiem. Ten, kto nie będzie efektywny, odpadnie. Natomiast sztuczne łączenie niczego nie przyniesie. Należy uzdrowić nasze górnictwo poprzez poprawę efektywności kopalń. Kwestie ewentualnej konsolidacji pozostawmy rynkowi. Musi jej bowiem przyświecać cel biznesowy, a nie administracyjny. Skoro obecnie poprawiacie w Kompanii różne kwestie w wielu różnych obszarach, to nasuwa się prosty wniosek, że wcześniej było tu mnóstwo niegospodarności, mnóstwo niewykorzystanych rezerw. Czyż nie? Nie będę oceniał żadnych osób. Mogę natomiast jednoznacznie stwierdzić, że systemy zarządzania w górnictwie węgla kamiennego pozostawiają wiele do życzenia, jeśli porównać je do systemów w innych branżach. Rzeczywiście w tak złym systemie zarządzania nigdy wcześniej nie pracowałem. Nie oceniam tu ludzi, ale system. Mam doświadczenie z firm zagranicznych, prywatnych. W porównaniu z nimi górnictwo wypada negatywnie. Trudno panu zmienić mentalność współpracowników? Kiedy ostatnio rozmawialiśmy, wspominał pan, że ludzie nie chcą brać na siebie odpowiedzialności, że czekają na radę... Wyznaję w tej mierze zasadę, że zmiana musi następować z góry na dół. Idzie ciężko, ale całkiem nieźle. Ludzie muszą wiedzieć, że nie rzuca się słów na wiatr, zrozumieć, że jak się do czegoś zobowiążemy, to mamy to wykonać. Jeśli coś zaplanujemy, to później należy to konsekwentnie realizować. Pracownicy nie mogą bać się podejmowania decyzji. Muszą podejmować ryzyko, wiedząc, że będą rozliczani z efektów. Szykują się jakieś zmiany personalne na stanowiskach dyrektorów kopalń? Nie chcę o tym mówić. Pracujemy zespołowo, a polityka kadrowa musi być prowadzona w oparciu o wyniki. Jeżeli wyniki będą, to nikogo nie będę zmieniał. Jak przedstawia się kwestia inwestycji w Kompanii Węglowej w tym roku? Nie uważam, by polskie górnictwo było niedoinwestowane. Raczej zachodzi pytanie o trafność niektórych inwestycji i ich zasadność. Najważniejsze dla nas są roboty przygotowawcze. One pozostają nieodłącznym elementem zarządzania firmą. Dbamy o to, by te roboty były realizowane zgodnie z planem i zapewniały front wydobywczy. Tak, aby roczne wydobycie oscylowało wokół 28 mln ton. Można tak założyć, ale górnictwo bywa nieprzewidywalne... Mówi się, że górnictwo jest nieprzewidywalne, bo wiadomo - geologia i tak dalej. Jednak to dotyczy praktycznie każdego biznesu. Zaw-sze może się wydarzyć na rynku coś takiego, co pokrzyżuje nam plany. Akurat Kompania Węglowa jest dużą firmą i posiada wiele ścian. To jest nasz atut. Co pan sądzi o imporcie węgla do Polski? Górnicza Izba Przemysłowo-Handlowa już dwa lata temu przedstawiła propozycję, by instalacje spalające węgiel wydobywany tam, gdzie obowiązuje polityka klimatyczna, otrzymywały darmowe zezwolenia na emisję dwutlenku węgla. Jestem nastawiony prorynkowo. Natomiast UE nie powinna podcinać przemysłu, który funkcjonuje w jej granicach i daje miejsca pracy. Łatwość wchodzenia na rynek europejski dla producentów, którzy nie stosują polityki klimatycznej, trzeba zmniejszyć. My w Europie Zachodniej konkurujemy z węglem z Rosji. Autor:  Jerzy Dudała
