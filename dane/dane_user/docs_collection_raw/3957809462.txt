Największe firmy z branży nowych technologii zostały ukarane. Zgodnie z wyrokiem amerykańskiego sądu między innymi Apple, Google, Adobe i Intel muszą zapłacić wspólnie 415 milionów dolarów kary za to, że zobowiązały się do nie przejmowania od siebie pracowników. W pozwie zbiorowym złożonym jeszcze w 2011 roku pracownicy oskarżali pracodawców o konspirowanie w sprawie ustalania wysokości płac. Jednocześnie spółki te porozumiały się w sprawie niepodkradania sobie najzdolniejszych ludzi. Miało to ograniczać możliwość wyboru, a przede wszystkim zarobki podwładnych. Praktyki te miały dotyczyć lat 2005-2009 i dotknąć blisko 65 tysięcy osób. W trakcie procesu trwającego cztery lata ujawniono między innymi e-maile, jakie wymieniali między sobą nieżyjący już szef Apple Steve Jobs i dyrektor Google Eric Schmidt. Można było w nich przeczytać o szczegółach porozumienia w sprawie nierekrutowania pracowników od konkurencji. W środę wyrok w imieniu amerykańskiego wymiaru sprawiedliwości wydała sędzia Lucy Koh. Najwięksi gracze rynku IT zostali skazani na karę w wysokości 415 mln dolarów. Sędzia jednocześnie odrzuciła orzeczenie niższej instancji, w wyniku którego kara była sporo niższa. Lucy Koh w uzasadnieniu wyroku wyjaśniła, że dopuszczając się zmowy oskarżone koncerny naraziły swoich pracowników na wysokie straty finansowe.
