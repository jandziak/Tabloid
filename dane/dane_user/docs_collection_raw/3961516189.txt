Pelagia Płotka ze Żnina właśnie skończyła 101 lat. Lubi towarzystwo. Wtedy uśmiech nie schodzi z jej twarzy. Tak było i w dniu urodzin. Mieszka w niegdyś najpiękniejszej, a dziś totalnie zniszczonej, secesyjnej willi przy ulicy Gnieźnieńskiej w Żninie. - Tu się urodziłam, w podwórzu, blisko dawnego tartaku - wspomina. - Przez całe życie pracowałam, nie siedziałam bezczynnie w domu. Służyłam u państwa, później sprzedawałam w kiosku nad Gąsawką. Przeżyła swoje dzieci. - Synowie nie żyją. Mam jeszcze wnuka, ale mieszka na Śląsku. Pani Pelagia nie jest jednak sama. Od 4 lat opiekuje się nią Agnieszka Ciechna. - Zapewniamy naszej 101-latce profesjonalną opiekę - mówi Maria Bursztyńska, dyrektor Miejskiego Ośrodka Pomocy Społecznej w Żninie. - Są to trzy godziny dziennie. Z tym że pani Agnieszka musi przyjść tu trzy razy. Potrzebna jest pomoc przy toalecie porannej i wieczornej, przygotowanie obiadu - dowiadujemy się. czytaj dalej - Jest to pomoc także w weekendy. A poza tymi godzinami seniorka może liczyć na pomoc sąsiedzką. I to się sprawdza, chociaż nie wykluczam, że pomyślimy o wsparciu ze strony wolontariuszy. Młodzi ludzie mogliby przyjść, by chociaż potowarzyszyć, porozmawiać - dodała szefowa MOPS. Z okazji urodzin żninianka dostała upominek od władz miasta. W delegacji byli burmistrz Robert Luchowski, przedstawiciel USC Barbara Skibicka i wspomniana szefowa MOPS. - Poznałam pana po tych okularach - mówiła Pelagia Płotka do burmistrza. A później wspominała swoją młodość: - Ci Niemcy, którzy tu mieszkali, byli bardzo dobrzy. W ogóle nie mogęnarzekać. Opiekę mam bardzo dobrą. A co do upływu lat... jeszcze by się biegać chciało, ale nogi nie pozwalają! O swoim kontakcie z seniorką opowiadała przybyłym Agnieszka Ciechna: - Ile to ja się nasłuchałam z tego 101-letniego życia! Pani Pelagia lubi rozmawiać, cieszy się z każdej wizyty. - Przez ostatnie 4 lata nie przechodziła poważniejszych chorób. Daje nam tu za to sporo radości. Przed wizytą burmistrza przyznała: "Korali to ja ci nie założę, bom już nie panna!"
