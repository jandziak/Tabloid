Telewizory 4K, dostępne na rynku już od roku, zaczynają stawać się coraz bardziej przydatne, gdy pojawiają się zapowiedzi kolejnych kanałów telewizyjnych emitowanych w rozdzielczości Ultra HD. Takowy kanał chce mieć również amerykańska agencja kosmiczna NASA, który już wkrótce będzie dostępny na terenie Ameryki Północnej. NASA już od jakiegoś czasu ma na YouTube własny kanał, na którym prezentuje filmy nagrywane na pokładzie Międzynarodowej Stacji Kosmicznej. Ostatnio wymieniono tam sprzęt na bardziej zaawansowane modele, dzięki którym obraz rejestrowany jest w 4K. Agencja kosmiczna uznała więc, że fajnie będzie to wykorzystać, a przy tym wyjść do szerszej publiczności, dlatego planuje uruchomienie telewizyjnego kanału w Ultra HD. W realizacji tego pomysłu pomoże firma Harmonic, zajmująca się produkcją sprzętu do dystrybucji sygnału wideo, która już prowadzi rozmowy z operatorami płatnej telewizji, by zagwarantować emisję nowego kanału w pakietach satelitarnych, a także telewizjach kablowych. Kanał będzie także dostępny za pośrednictwem internetu, pod warunkiem, że użytkownik dysponuje łączem o przepustowości co najmniej 13 Mbit. Kanał NASA wystartuje od 1 listopada i będzie można na nim zobaczyć m.in. zdjęcia i filmy z pokładu ISS, jak również innych misji NASA. Dodatkowo można liczyć na historyczne misje amerykańskiej agencji, które zostaną na nowo zremasterowane i upscalowane do rozdzielczości Ultra HD.
