Deweloperzy ze studia CD Projekt RED intensywnie pracują nad ostatnim, darmowym dodatkiem DLC do Wiedźmina 3: Dzikiego Gonu, trybem New Game + oraz dwoma płatnymi rozszerzeniami - Sercem z Kamienia oraz Krwią i Winem. Tymczasem fani już pytają o kolejną odsłonę przygód Geralta z Rivii lub innej postaci z "Sagi o wiedźminie" Andrzeja Sapkowskiego. Kiedy premiera Wiedźmina 4? Na pewno nie w możliwej do przewidzenia przyszłości, odpowiada CD Projekt ustami prezesa Marcina Iwińskiego w wywiadzie dla wrześniowego numeru magazynu Game Informer. "Nawet nie przeszło nam przez myśl, aby zastanowić się nad przyszłością serii Wiedźmin" - podkreślił Iwiński. Warto pamiętać, że przedstawiciele CDP już wcześniej wystosowali oświadczenie, w którym potwierdzili, że Wiedźmin 3: Dziki Gon jest ostatnią odsłoną wiedźmińskiej serii gier z Geraltem z Rivii w roli protagonisty. Nie oznacza to oczywiście, że Wiedźmin 4 w ogóle nigdy nie powstanie... Na razie jednak "seria Wiedźmin wymaga odpoczynku. Przez ostatnie 10 lat nasi pracownicy pracowali nad projektami zamków, broni białej i potworów z mitologii słowiańskiej. Myślę więc, że teraz przyszedł czas na androidy, trochę amunicji i futurystyczne pistolety. A, i na nekropolię. Nad tym właśnie teraz pracujemy" - zaznaczył Iwiński. CDPR skupia się więc na produkcji Cyberpunka 2077 - kolejnej doskonale zapowiadającej się gry RPG, tym razem jednak osadzonej w cyberpunkowym uniwersum jednego z najpopularniejszych systemów RPG. Mimo wszystko czekamy z niecierpliwością na pierwsze informacje na temat Wiedźmina 4...
