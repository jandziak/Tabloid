Ponad 10 lat temu była ekspedientką w butiku Agent Provocateur, a teraz jest twarzą bieliźniarskiej marki. No dobra, w międzyczasie stała się jeszcze gwiazdą brytyjskiej muzyki. Oto krótka historia o amerykańskim śnie Palomy Faith. Ta wersja amerykańskiego snu wyjątkowo ziściła się w Wielkiej Brytanii. W wieku 20 lat Paloma Faith szuka dorywczej pracy. Zatrudnienie znajduje w centrum Londynu,  w jednym z najbardziej ekskluzywnych butików z bielizną w tamtym czasie. Było wiadomo, że dziewczyna o ekscentrycznej osobowości z zamiłowaniem do stylu retro sprawdzi się jako ekspedientka Agent Provocateur. Paloma rezygnuje po trzech latach pracy za kasą, by w końcu spełniać swoje marzenia. Parę lat później staje się gwiazdą w Wielkiej Brytanii i Europie, a jej pierwsza płyta "Do You Want the Truth or Something Beautiful?" Znalazła się na liście najlepiej sprzedawanych krążków 2009 roku, a w kolejnych latach zdobyła status podwójnej platyny. Dzisiaj mija ponad 10 lat, od kiedy Paloma Faith namawiała klientki Agent Provocateur na zakupy i wraca do korzeni, choć w zupełnie innej formie. Wokalistka została twarzą najnowszej, jesienno-zimowej kolekcji bielizny i zamiast stać za kasą, do zakupów zachęca nas z billboardów i katalogów. Pikanterii tej historii dodaje fakt, że sesja jest historią o ekspedientce. Na niektórych fotografiach Paloma pozuje w klasycznym uniformie sprzedawcy, na innych myje okna lub sprząta sklep. Autorką zdjęć jest Alice Hawkins – była koleżanka Faith zza lady. Trzeba przyznać, że ścieżka kariery ekspedientek Agent Provocateur potrafi być naprawdę imponująca.
