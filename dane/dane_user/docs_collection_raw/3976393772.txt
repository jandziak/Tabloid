– Z jednej strony mówią nam, że związki zawodowe powinny się utrzymywać ze składek członkowskich, a z drugiej, gdy staramy się dbać o majątek, który przynosi nam korzyści finansowe, to spotykamy się z dyktatem, co nam wolno z tym robić. To niedopuszczalne! – mówi na łamach "Naszego Dziennika" Piotr Duda. Szef "Solidarności" broni się przed zarzutami, jakoby prowadził luksusowe życie i nadużywał związkowej kasy. Wczasy w luksusowym apartamencie. Wyszywane ręczniki dla psa. Jedzenie i alkohol na koszt hotelu, a przy wyjeździe kartony z wędzonymi rybami w bagażniku. Darmowe zabiegi odnowy biologicznej. Tak wypoczywa Piotr Duda, szef Solidarności. Według "Newsweeka" Piotr Duda prowadził w ostatnim czasie luksusowe życie. Miał korzystać z drogiego apartament prawie za darmo, a jedzenie i alkohol zamawiać na koszt hotelu "Bałtyk". Gazeta dotarła do 10 świadków jego wizyt i zapewnia, że dysponuje ich pisemnymi oświadczeniami. Mają oni być gotowi powtórzyć to, o czym mówili dziennikarzom, przed sądem. Lider "Solidarności" korzystać miał z apartamentu, w którym noc kosztuje 1300 złotych. On jednak nie płacił w ogóle lub jedynie 85 złotych. Tyle bowiem wynosi stawka za pobyt służbowy. Jak podaje "Newsweek", Duda nie płacił też za jedzenie i alkohol, które przynoszone mu były do pokoju. Nie płacił też za zabiegi odnowy biologicznej. Duda w "Naszym Dzienniku": chciano mnie zdyskredytować jako krezusa Na zarzuty "Newsweeka" Piotr Duda odpowiedział dziś w "Naszym Dzienniku". – Ich zadaniem było mnie zdyskredytować, przedstawić jako krezusa, który opływa w luksusy, nadużywa możliwości korzystania z hotelu. Będę walczył o swoje dobre imię, ale nikt nie będzie nam mówił i dyktował, co mamy robić ze związkowym majątkiem, kto w nim będzie wypoczywał i z niego korzystał – stwierdził Duda. – Nasz majątek nie należy do nich, tylko do NSZZ "Solidarność", i to jest dla nas najważniejsze – dodał. Według Dudy, "dziwne artykuły" pojawiają się zawsze wtedy, gdy "jesteśmy aktywni i prowadzimy jakieś istotne akcje". – Ci, którzy walczą dzisiaj o przeżycie, robią wszystko, aby nie dopuścić do zmiany – stwierdził. (jsch)
