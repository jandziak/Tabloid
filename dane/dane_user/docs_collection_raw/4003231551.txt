Do nowych inwestycji w Polsce zachęcał w poniedziałek wicepremier i minister gospodarki Janusz Piechociński, który w Mediolanie spotkał się z włoskimi przedsiębiorcami, reprezentującymi gałęzie kluczowe dla współpracy obu krajów. Wicepremier podkreślił, że Polska chciałaby kolejnych włoskich inwestycji. Zauważył też, że jest gotowa do inwestowania we Włoszech, czego dowodem jest przejęcie przez polską firmę Wielton lidera włoskiego rynku naczep do ciężarówek. Zdaniem Piechocińskiego oba kraje mogą także wykorzystać swoje doświadczenia i współpracować gospodarczo na rynkach trzecich. Sprzyjają temu – wskazał - polskie programy wsparcia inwestycji za granicą, takie jak poświęcony Afryce „Go Africa”, Chinom - „Go China”, czy ogłoszony niedawno „Go Iran”, koncentrujący się na Iranie. Według wicepremiera właśnie Iran stwarza obecnie szansę na szerszą kooperację. „W tym procesie (normalizacji stosunków gospodarczych) musimy być obecni” – zaznaczył wicepremier. Zauważył także, że polsko-włoska współpraca ekonomiczna wymaga przewidywalności i dostępności do taniego kredytu, wsparcia banków i rządów, czy wreszcie dobrej współpracy z bankami komercyjnymi i otwartości rynków przetargów. To – jak wspomniał – w UE jest dziś przedmiotem wielu napięć. Piechociński, który kończy w poniedziałek oficjalną wizytę we Włoszech poinformował także, że 5 października do Polski przyjedzie włoski minister środowiska Gianluca Galletti, któremu towarzyszyć będą przedstawiciele włoskich firm, działających w branży zielonych technologii. Spotkanie z przedsiębiorcami odbyło się w siedzibie Assolombarda, jednego z najważniejszych zrzeszeń włoskiego przemysłu. Jak przypomniał prezes organizacji Gianfelice Rocca, w promieniu 50 km od stolicy Lombardii koncentruje się połowa włoskiej produkcji i eksportu. Rocca wskazał, że Polska ma kapitał, który sprzyja inwestycjom – wykwalifikowany i dobrze wykształcony personel. Podkreślił, że polski inżynier jest postrzegany jako jeden z najbardziej konkurencyjnych w świecie, a Polska mieści się na 32. miejscu rankingów pod kątem łatwości robienia biznesu. Do tego – dodał – dochodzą silne związki i dobre stosunki między obydwoma krajami. Według prezesa włoskiej agencji promocji inwestycji zagranicznych ICE Riccardo Montiego, polska gospodarka jest bardzo zrównoważona i zapewnia dobrą bazę dla inwestorów. Zauważył, że dodatkową szansę gospodarczą stwarza negocjowana właśnie między UE a USA umowa o wolnym handlu (TTIP); przypomniał, że zarówno Polska, jak i Włochy utrzymują bardzo dobre relacje ze Stanami Zjednoczonymi, a to pozwoli im lepiej wykorzystać możliwości, które stwarza porozumienie. Wiceminister gospodarki Arkadiusz Bąk mówił z kolei, że jednym z dobrych przykładów współpracy polsko-włoskiej jest projekt wieży bojowej Hitfist 30P dla transporterów opancerzonych Rosomak, której wyposażenie odbywa się w zakładach w Siemianowicach Śląskich. Jego zdaniem taka kooperacja stwarza również szansę na sprzedaż uzbrojenia w krajach byłego bloku wschodniego, w państwach Zatoki Perskiej i Afryki, a Polska jest dobrym "oknem eksportowym" dla takiej produkcji. „W tym również upatrujemy szansę w przemyśle zbrojeniowym na dobre nowe projekty europejskie, polsko-włoskie, które pozwolą na (…) wejście na te rynki” – dodał Bąk. Innym przykładem polsko-włoskiej współpracy w przemyśle zbrojeniowym wskazanym przez wiceministra gospodarki jest kooperacja przedsiębiorstwa Avio z Włoch z PZL Kalisz. Włochy należą do najważniejszych partnerów gospodarczych Polski. W 2014 roku wzajemne obroty handlowe przekroczyły 16,2 mld euro - spośród krajów UE wyższe zanotowała tylko nasza wymiana handlowa z Niemcami. W Polsce obecne są wielkie włoskie koncerny, wśród nich m.in. reprezentujący branżę motoryzacyjną Fiat Chrysler Automobiles, producent systemów hamulcowych Brembo, bank UniCredit, przedsiębiorstwo spożywcze Ferrero, producent AGD Indesit, producent materiałów budowlanych Mapei, czy producent artykułów metalowych przeznaczonych do celów budowlanych Marcegaglia. Ministerstwo Gospodarki podkreśla, że ponad połowa wartości inwestycji przypada na koncern Fiata i bank UniCredit. Eksport polski do Włoch sięga 7,3 mld euro, zaś import z Włoch - 8,9 mld euro. Saldo pozostaje ujemne, ale w 2014 roku zanotowano 10-procentowy wzrost dynamiki polskiego eksportu w porównaniu z 2013 rokiem. Z Mediolanu Michał Zabłocki
