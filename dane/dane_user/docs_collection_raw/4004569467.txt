Przedstawiciele państw UE przedłużyli o sześć miesięcy sankcje wizowe i finansowe wprowadzone w związku z rosyjską aneksją Krymu i wybuchem konfliktu na wschodniej Ukrainie. Restrykcje w formie zakazu wjazdu do UE oraz zamrożenia aktywów mają obowiązywać do 15 marca 2016 r. Obejmują one 149 osób, wśród których są rosyjscy politycy i wojskowi oraz ukraińscy separatyści, a także 37 firm i organizacji. - Ocena sytuacji nie usprawiedliwia zmian w reżimie sankcyjnym, zarówno jeśli chodzi o listę osób, jak i firm i organizacji objętych restrykcjami - podkreślono w poniedziałkowym komunikacie Rady UE. Ambasadorowie państw unijnych uzgodnili tę decyzję na początku września; w poniedziałek została ona formalnie potwierdzona przez obradujących w Brukseli ministrów ds. europejskich. W związku z konfliktem na wschodzie Ukrainy UE wprowadziła również sankcje gospodarcze wobec Rosji za wspieranie separatystów. Restrykcje te obowiązują do końca br., a ich złagodzenie uzależniono od pełnego wdrożenia porozumień z Mińska w sprawie uregulowania konfliktu. Sankcje gospodarcze obejmują ograniczenia w dostępie do kapitału dla rosyjskich banków państwowych, firm naftowych (Rosnieft, Transnieft i Gazprom Nieft) i trzech firm zbrojeniowych (OPK Oboronprom, United Aircraft Corporation i Urałwagonzawod). Wprowadzono też ograniczenia w sprzedaży Rosji zaawansowanych technologii dla przemysłu naftowego i sprzętu podwójnego zastosowania oraz embargo na broń. (br)
