Premier uznawanego przez społeczność międzynarodową rządu Libii Abdullah al-Thinni powiedział w opublikowanym wczoraj wieczorem wywiadzie telewizyjnym, że rezygnuje ze swej funkcji. Informację tę zdementował w rozmowie z agencją Reutera rzecznik rządu. - Oficjalnie rezygnuję i w niedzielę przedłożę mą rezygnację Izbie Reprezentantów - powiedział Thinni prywatnej telewizji libijskiej. Jak pisze agencja Reutera, premierowi zadano pytania od rozwścieczonych obywateli, krytykujących jego rząd za brak skuteczności. Thinni zdenerwował się, gdy gospodarz programu zadał pytania krytykujące rząd za brak pomocy i bezpieczeństwa dla Libijczyków, którzy zostali zmuszeni do opuszczenia swych domów w powodu panującego w kraju konfliktu wewnętrznego. Spytany przez prezentera, co by zrobił, gdyby ludzie zaczęli protestować, odparł: Ludzie nie muszą przeciwko mnie protestować, ponieważ oficjalnie rezygnuję ze stanowiska. Tymczasem rzecznik rządu Hatem al-Arabi powiedział Reuterowi, że premier Thinni pozostaje na stanowisku. Jak tłumaczył, premier miał na myśli to, że ustąpi, jeśli ludzie tego zażądają. - Premier oficjalnie nie zrezygnował. Podczas wywiadu powiedział, że zrezygnuje, jeśli będzie się tego domagała ulica - dodał Arabi. Reuters komentuje, że taka rozbieżność to typowa sytuacja w kraju pogrążonym w chaosie, gdzie trudno o rzetelną informację, gdy przedstawiciele władz często sobie zaprzeczają. Thinni usiłował zarządzać krajem z Tobruku na północnym wschodzie Libii, po tym jak został zmuszony do ucieczki ze stolicy kraju Trypolisu przez rebeliantów w 2014 roku. Równolegle władzę w Trypolisie sprawuje rząd, który twierdzi, że jest prawowity. Pod koniec maja br. Thinni poinformował, że przeżył próbę zamachu dokonaną przez uzbrojonych napastników, którzy w Tobruku otworzyli ogień w stronę jego samochodu. Według obserwatorów próba zamachu na Thinniego uwydatniła niestabilną sytuację polityczną, czy wręcz chaos w tym północnoafrykańskim kraju, w którym dwa rządy i dwa parlamenty, popierane przez różne frakcje zbrojne, walczą o kontrolę nad państwem cztery lata po obaleniu dyktatury Muammara Kadafiego. (WM)
