Po dłuższej nieobecności klasyczne gry z serii Fallout powracają do sklepu GOG.com w wersjach bez zabezpieczeń i w dodatkowym towarzystwie innych kultowych gier firmy Bethesda. Fallout, dostępny w GOG.com od samego początku, zniknął z oferty sklepu w wyniku sądowej batalii o prawa do marki pomiędzy dawnym ich właścicielem, Interplay, a nowym, koncernem Bethesda. Ten ostatni wygrał procesy i przejął wszystkie prawa, dzięki czemu stare Fallouty pojawiły się na Steamie, ale GOG.com musiał na ich powrót poczekać aż do dziś. Czekać było warto jednak, bo Betheda podpisała umowę z GOG.com nie tylko na Fallout, Fallout 2 i Fallout Tactics, ale również na kilka innych kultowych pozycji ze swojej stajni. Od dziś więc można w GOG.com znaleźć także The Elder Scrolls III: Morrowind w wersji GOTY, The Elder Scrolls Adventures: Redguard i The Elder Scrolls: Battlespire. Oprócz tego pojawił się tam również klasyczny Quake z dwoma dodatkowymi zestawami map, a także The Ultimate DOOM i DOOM II z dodatkami Master Levels oraz z Final DOOM. Przez najbliższy tydzień wszystkie te gry podlegają promocjom na zakupy całych ich zestawów.
