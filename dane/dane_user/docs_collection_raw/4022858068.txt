Donald Tusk (55 l.) może wreszcie pokazać, że zależy mu na losie najbiedniejszych emerytów i rencistów. Po tym, jak wczoraj Trybunał Konstytucyjny uznał, że kwotowa waloryzacja świadczeń jest zgodna z prawem, premier w trudnych czasach może sprawiedliwie podwyższać emerytury najbiedniejszym Trybunał rozpoznawał wniosek prezydenta Bronisława Komorowskiego oraz rzecznika praw obywatelskich Ireny Lipowicz o zbadanie, czy waloryzacja kwotowa w 2012 r. była zgodna z konstytucją. Sędziowie uznali, że tegoroczna waloryzacja jest zgodna z prawem, bo to pomoc doraźna, element szerszego programu antykryzsowego. Kwestionowane przepisy podniosły wszystkie emerytury i renty o jednakową kwotę 71 zł – bez względu na wysokość pobieranego świadczenia. Wcześniej zaś obowiązywała waloryzacja procentowa. Zmiana spowodowała więc, że wszystkie świadczenia poniżej 1480 zł miesięcznie zostały podwyższone bardziej, niż gdyby przeprowadzono waloryzację według zasad procentowych. Natomiast pobierający emerytury i renty wyższe niż 1480 zł dostali mniej. Premier od początku był przekonany, że kwotowa waloryzacja nie łamie konstytucji. Bo jest doraźna i ma obowiązywać tylko w 2012 r., co też zapowiedział w expose. – Gdyby w przyszłym i kolejnym roku chcieć ponowić waloryzację kwotową, zamiast procentowej, to wymagałoby to znowu ustawy. Także doraźność jest w mojej ocenie atutem na rzecz konstytucyjności tego rozwiązania – tłumaczył szef rządu. 
