Jan Konikiewicz, wiceprezes zarządu One Sport - organizatora cyklu żużlowych ME zdradził część planów dotyczących przyszłorocznego kalendarza imprez. Wiadomo również, w jakim mieście nie będzie zawodów SEC ani Speedway Best Pairs. - Na pewno w przyszłym sezonie jedna runda mistrzostw Europy odbędzie się w Polsce. Na pewno nie w Toruniu, bo jest tam przesyt rozgrywek ligowych i nie chcemy zamęczać kibiców dodatkowymi rozgrywkami. Muszą one rywalizować z ligą, czy mistrzostwami świata a to nie ma najmniejszego sensu. Wolimy szukać takich ośrodków jak Ostrów - podkreślił. Planowana jest ekspansja w Europie środkowej i wschodniej. Nie do końca wiadomo natomiast, co z imprezami na terenie Skandynawii. Kalendarz na sezon 2016 powinien być gotowy w ciągu maksymalnie dwóch miesięcy. - Chcemy wrócić do Rosji, ale do tego jeszcze długa droga. Jeszcze dużo pracy przed nami, żeby ustalić wszystkie szczegóły. Też sytuacja polityczna, czy ekonomiczna nie jest na tyle stabilna, żeby składać jakiekolwiek deklaracje. Na pewno jednak chcemy wrócić do Togliatti. Na pewno, podobnie jak dwa lata temu, odwiedzimy Guestrow, gdzie nam wszystko wypaliło. W tym roku na Best Pairs było tam również bardzo fajnie. Co do Łotwy, to temat istnieje. Chcielibyśmy uzyskać trochę wpływów w Skandynawii. Żeby nasze zawody były w Szwecji i Danii lepiej przyjmowane bo dotychczas to nie były imprezy, które powaliły na kolana. Może po prostu nasza wschodnia krew ciągnie ku Rosji czy Łotwie, a może Czechom lub Słowacji w następnych latach. Na pewno Niemcy, na pewno jedna runda w Polsce. Chcielibyśmy w ciągu najbliższych 6-8 tygodni mieć wszystkie lokalizacje rund SEC, Speedway Best Pairs i MŚ juniorów - powiedział. Konikewicz poświęcił również parę zdań finałom mistrzostw Europy z poprzednich lat, które nie do końca spełniły oczekiwania organizatorów i kibiców. - Wiadomo, że nie od początku mogliśmy organizować imprezy w najbardziej odpowiednich lokalizacjach. Postanowiliśmy kilka miejsc sprawdzić, kilka okazało się porażką mniejszą, bądź większą. O ile w Ostrowie kibice dopisali, tak Rzeszowa, czy Częstochowy nie można skreślać. Na pewno jednak trzeba patrzeć na to z wielu punktów widzenia. W Częstochowie duży wpływ miało to, co stało się z klubem, a tego nie mogliśmy przewidzieć. Rok wcześniej w Rzeszowie, podczas pierwszego roku istnienia SEC, wówczas wypadło wielu zawodników ze światowej czołówki. Nie zawsze może być tak, jak sobie to wymarzyliśmy - przyznał.
