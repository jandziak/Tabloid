Szef HBO Michael Lombardo wystąpił w obronie drugiego sezonu "Detektywa", który spotkał się ostatnio z olbrzymią falą krytyki. Jednocześnie manager podtrzymał pogłoski na temat tego, że powstanie trzecia seria. - Myślę, że widzowie powinni najpierw obejrzeć cały sezon - stwierdził Lombardo. - Ja już widziałem i mogę powiedzieć, że jest bardzo satysfakcjonujący. Nic Pizzolatto to odważny scenarzysta w najlepszym tych słów znaczeniu. Nieoficjalnie mówi się, że HBO ma już "cichą umowę" z Pizzolatto na trzeci sezon produkcji. - Jeżeli Pizzolatto będzie chciał zrealizować trzecią serię, ma otwarte drzwi - odpowiada na pytania dziennikarzy Lombardo. - Bardzo bym chciał, żeby do tego doszło. Pizzolatto jest niesamowity. Przypomnijmy, że akcja drugiego sezonu "Detektywa" rozgrywa się w Kalifornii. W głównych rolach występują Colin Farrell, Rachel McAdams, Taylor Kitsch i Vince Vaughn. W Polsce serial można na bieżąco śledzić w HBO.
