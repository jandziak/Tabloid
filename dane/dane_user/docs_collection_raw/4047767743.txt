Wielka Brytania musi zachować ostrożność w relacjach z Iranem - oświadczył w brytyjski minister spraw zagranicznych Philip Hammond, który wczoraj otworzył zamkniętą od prawie czterech lat ambasadę swego kraju w Teheranie. Ten historyczny krok symbolizuje odwilż w stosunkach Iranu z Zachodem, ale Hammond powiedział BBC, że wciąż nie rozwiązano wszystkich problemów. - Powinniśmy postępować ostrożnie. Po obu stronach jest sporo wieloletniej nieufności i istnieją główne obszary, w których nasze polityki znacznie się różnią - dodał szef MSZ tuż przed spotkaniem z irańskim prezydentem Hasanem Rowhanim. Powiedział, że oba kraje zgadzają się co do konieczności walki z dżihadystami z Państwa Islamskiego, ale przyznał, że różnice dotyczą kwestii praw człowieka. Według Hammonda obecny irański rząd wykazał się bardziej zniuansowanym niż jego poprzednik podejściem do trwającego od lat konfliktu z Izraelem. Jak dodał, oceniane będą jednak działania Teheranu, a nie słowa. - Czekamy na zachowanie Iranu nie tylko w stosunku do Izraela, ale też wobec innych graczy w regionie - oświadczył. Hammond otworzył wczoraj zamkniętą od 2011 roku brytyjską ambasadę w stolicy Iranu. Jak mówił, to "krok milowy na drodze do poprawienia bilateralnych stosunków". Szef MSZ zwrócił uwagę, że na ocieplenie stosunków z Iranem miał wpływ wybór na prezydenta w 2013 roku Rowhaniego, a co najważniejsze - osiągnięcie porozumienia ze światowymi mocarstwami na temat ograniczenia irańskiego programu nuklearnego. Ambasada brytyjska została zamknięta po fali protestów Irańczyków przeciwko nałożeniu na ich kraj kolejnych sankcji. Podczas tych wydarzeń grupa demonstrantów wdarła się na teren placówki, niszcząc samochody i podpalając brytyjskie flagi. (br)
