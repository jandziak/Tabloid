Wczorajszy dzień przyniósł mimo dość dużej zmienności na rynkach światowych względny spokój na warszawskim parkiecie. Wielu inwestorów zapewne z dużą obawą oczekiwało początku dzisiejszej sesji, wczorajsze zakończenie giełd za oceanem (S&P zanotowało 2 procentowy spadek i zamknęło się poniżej lipcowego dołka) i dzisiejsze już notowania giełd azjatyckich, gdzie również doszło do solidnych przecen, nie mogło bowiem napawać optymizmem. Obrazu porannego nastroju panującego na rynkach dopełniły słaby (najniższy od 6 lat) odczyt chińskiego PMI dla przemysłu, publikacja tego samego wskaźnika dla przemysłu i usług francuskiej gospodarki oraz słabszy od oczekiwań indeks zaufania konsumentów z Niemiec. Taki zestaw informacji nie tworzy atmosfery wzrostowej i od początku dnia większość giełd europejskich notowała mocne spadki. Indeksy warszawskiej giełdy również rozpoczęły dzień od spadku, ale z braku większej presji podażowej bardzo szybko zdołały ograniczyć straty, włącznie ze zbliżeniem się ich wartości do wczorajszego zakończenia. Pomogły w tym lepsze odczyty wspomnianego wskaźnika aktywności finansowej PMI dla gospodarki niemieckiej i całego Eurolandu, które spowodowały podniesienie i oddalenie się od minimów niemieckiego DAX-a. I choć wiele parkietów europejskich po południu wróciło do spadków, a po słabym otwarciu amerykańskich giełd tendencja ta się pogłębiła, to inwestorzy w Warszawie nie mieli ochoty podążać tym tropem. Ostatecznie główne indeksy polskiej giełdy WIG i WIG20 spadły odpowiednio o 1,25% i 0,96% przy obrocie ok. 793 mln zł. Spółką, którą najchętniej dziś handlowano, był PKN Orlen – obrót wyniósł ok. 145 mln zł. Kolejny dzień zdecydowaną przewagę miały spółki spadające, których było 228, a rosnących jedynie 108. W gronie blue chipów od rana pozytywnie wyróżniał się Eurocash (+0,19%), który opublikował dziś raport za II kwartał i mimo że wyniki były słabsze od oczekiwań, kurs utrzymywał się powyżej odniesienia, a wykres wskazuje na chęć wybicia się górą z konsolidacji i kontynuacji wzrostów. Nieźle prezentowały się również notowania Cyfrowego Polsatu (+0,95%), Energi (+0,96%) i Pekao (+0,57%). Outsiderami w tym segmencie były PGE (-3,96%), Synthos (-4,04%) i Asseco Polska (-1,92%), na wykresie którego doszło do przełamania linii trendu wzrostowego i istotnych tegorocznych minimów. Indeksy spółek o mniejszej kapitalizacji sWIG80 i mWIG40 kontynuowały dziś przecenę i zakończyły dzień spadkiem odpowiednio o 1,56% i 2,09%. Do liderów wzrostów w tej części rynku zaliczyć można było Skotan (+6,90%), Interbud (+5,96%), MexPolska (+5,21%), Cormay (+2,55%) i Hawe (+2,44%), natomiast gorzej dzisiejszą sesję wspominać będą właściciele akcji Compa (-9,46%), Sunexa (-8,82%), Sfinksa (-6,91%), Kopexa (-6,59%), Mostostalu Warszawa (-6,59%) i Grupy Azoty (-5,84%). Nie pomogła notowaniom Budimexu informacja o wygraniu przetargu na projekt i budowę drogi ekspresowej S17 o wartości blisko 0,5 mld zł – kurs akcji spadł o 5,45%. Niespokojne czasy nastały na giełdach światowych, tak właśnie krótko można by podsumować ostatnie dni na rynkach akcji. Nerwowość i duża zmienność spowodowane zostały głównie przez rosnące obawy co do wielkości wzrostu gospodarczego w Chinach. Ewentualne spowolnienie tej gospodarki znacząco wpłynęłoby na zyski wielu firm światowych, czego oczywiście obawiają się inwestorzy. Po wykresach indeksów, takich jak S&P czy DAX, gdzie doszło do wyłamań z dość ważnych poziomów, widać, że obawa ta ma dużą szansę się zmaterializować. Indeksom warszawskiej giełdy udaje się uniknąć w ostatnich dniach głównego nurtu i zachować relatywną siłę. Pytanie tylko: jak długo? Póki lipcowe minima pozostają w grze, to jest szansa na obronę przed kontynuacją spadków, ale bardzo trudno może być o to w warunkach ogólnoświatowej silnej korekty.
