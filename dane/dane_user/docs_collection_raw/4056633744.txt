W najnowszej konsoli Nintendo, znanej pod nazwą kodową NX, może zabraknąć tradycyjnego napędy dysków optycznych. Na to przynajmniej wskazuje odkryty właśnie przez internautów patent, zarejestrowany przez Nintendo w lutym bieżącego roku. Oczywiście trudno powiedzieć, czy opatentowany przez Nintendo schemat konsoli odnosi się do NX, czy jest jedynie jednym z setek patentów, rejestrowanych na wszelki wypadek. Jeśli nowe urządzenie Nintendo będzie wyglądało tak jak w patencie, będzie ono faktycznie pozbawione napędu dla płyt, za to będzie posiadało czytnik kart pamięci, wejście na zewnętrzny dysk HDD i oczywiście możliwość pobierania oprogramowania z sieci. Czym może być podyktowana taka zmiana? Napęd Blu-ray nie jest bardzo dużym kosztem, jego brak będzie miał więc raczej nieduży wpływ na cenę przyszłej konsoli. Będzie miał jednak znaczenie dla rozmiarów urządzenia. Wciąż czekamy na dalsze informacje o nowej konsoli Nintendo. Jej potencjalny sukces lub porażka mogą sporo namieszać na rynku.
