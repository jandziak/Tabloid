Po długiej, bo trwającej trzy lata przerwie w gdańskim Parku Reagana znowu pojawiły się dziki. Zwierzaki zryły już blisko pół hektara parkowych trawników. Zarząd Dróg i i Zieleni w Gdańsku apeluje, aby nie dokarmiać dzików i podczas spacerów po parku zachować ostrożność. „– Apelujemy o niedokarmianie zwierząt i zachowanie szczególnych środków ostrożności podczas spacerów w Parku Reagana. Prosimy o niechodzenie w zadrzewionych rejonach, bo tam mogą mieć legowiska dziki. Psy powinny być wyprowadzane tylko na smyczach a jeśli luzem, to na specjalnie do tego przygotowanych wybiegach, w Parku Reagana są ich trzy – mówi Katarzyna Kaczmarek z ZDiZ w Gdańsku.” Zwierzęta mają być niebawem odłowione i przewiezione w bezpieczne miejsce za miastem. Odłownia została zbudowana w parku prawie trzy lata temu i stoi przy wejściu od strony ul. Piastowskiej. Drewniana konstrukcja wyposażona jest w specjalną zapadnię. Kiedy dziki wchodzą tam skuszone smakołykami, automatycznie ją uruchamiają i drzwi za obżartuchami zamykają się. Póki grasują jeszcze po parku, warto jednak zastosować się do zaleceń urzędników. Nie tylko o bezpieczeństwo chodzi, bo te zwierzaki z niepohamowanym apetytem 3 lata temu spowodował straty na około 50 tys zł - tyle właśnie kosztowało odtworzenie nasadzeń, które zryły dziki. 
