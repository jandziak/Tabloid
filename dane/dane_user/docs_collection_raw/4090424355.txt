Polskie judoczki przegrały z Japonkami 0:5 w niedzielnym finale turnieju drużynowego mistrzostw świata w Astanie. To największy sukces biało-czerwonych w historii rywalizacji zespołowej. W 1/8 finału Polki wygrały z Algierią 5:0 (punkty - Karolina Pieńkowska 52 kg, Arleta Podolak 57 kg, Karolina Tałach 63 kg, Katarzyna Kłys 70 kg, Katarzyna Furmanek +70 kg), a następnie pokonały w ćwierćfinale 3:2 Niemki, z którymi przegrały rok temu w identycznym stosunku w meczu o brąz MŚ w Czelabińsku. Tym razem zwycięstwa odniosły Podolak, Kłys i Daria Pogorzelec +70 kg. W półfinale biało-czerwone rywalizowały z Rosjankami, które pokonały w poprzednim sezonie w MŚ i ME, ale też uległy im dwa miesiące temu w ćwierćfinale Igrzysk Europejskich w Baku (za każdym razem był wynik 3:2). Polki w azerskiej stolicy walczyły jednak w niepełnym, zaledwie czterosobowym składzie. W Kazachstanie były zdecydowanie górą, triumfowały 5:0, a poszczególne wygrane zanotowały Pieńkowska, Podolak, Agata Ozdoba 63 kg, Kłys i Pogorzelec. W finale w kat. 63 kg wystąpiła debiutantka Anna Borowska. Brązowe medale zdobyły zespoły Niemiec i Rosji. W finale mężczyzn broniąca tytułu Japonia wygrała z Koreą Płd. 3:2. Trzecie miejsce zajęły drużyny Mongolii i Gruzji. 32 medale - sześć złotych, cztery srebrne i 22 brązowe - to dorobek polskich judoków w mistrzostwach świata. W niedzielę w Astanie drużyna kobiet zajęła drugie miejsce, przegrywając w finale z Japonią 0:5. Wcześniej biało-czerwone wygrały z Algierią 5:0 (1/8 finału), Niemcami 3:2 (ćwierćfinał) i Rosją 5:0 (półfinał). W finale w składzie Polski wystąpiły: Karolina Pieńkowska (52 kg), Arleta Podolak (57 kg), Anna Borowska (63 kg), Katarzyna Kłys (70 kg) oraz Daria Pogorzelec (+70 kg). Oprócz nich we wcześniejszych spotkaniach rywalizowały Agata Ozdoba, Karolina Tałach (obie 63 kg) i Katarzyna Furmanek (+70 kg). Najlepszym dorobkiem w MŚ spośród biało-czerwonych legitymuje się Beata Maksymow, która wywalczyła dwa złote i trzy brązowe medale. Oprócz niej dwukrotnie po tytuł mistrza globu sięgnęli Paweł Nastula i Rafał Kubacki. Rok temu w Czelabińsku na najniższym stopniu podium stanęła Katarzyna Kłys.
