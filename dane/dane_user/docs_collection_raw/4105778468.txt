Policjanci interweniowali wobec nietrzeźwego mężczyzny opiekującego się dzieckiem. Sygnał o takiej sytuacji funkcjonariusze otrzymali dzisiaj przed południem. Mężczyzna wrócił ze spaceru i zamknął się w mieszkaniu. Po wejściu do środka okazało się, że ojciec małej dziewczynki miał blisko trzy promile alkoholu w organizmie. Policjanci izolowali go w izbie wytrzeźwień. Dziecko pozostało pod opieką matki. Do zdarzenia doszło dzisiaj przy ulicy Cegielnianej w Rzeszowie. Przed południem policjanci zawiadomieni zostali o nietrzeźwym mężczyźnie opiekującym się dzieckiem. Widziany był jak pchając wózek z małym dzieckiem, wracał ze spaceru. Wszedł do mieszkania i zamknął drzwi. Pod wskazany adres niezwłocznie skierowani zostali policjanci z komisariatu na Nowym Mieście. Mimo kilkukrotnych prób nawiązania z nim kontaktu, mężczyzna nie odpowiadał i nie otworzył drzwi funkcjonariuszom. Policjantów do mieszkania wpuściła kobieta - matka dziecka, która wróciła z pracy. Okazało się, że 37-letni ojciec dziecka jest pijany. Policjanci sprawdzili jego stan trzeźwości. Badanie wykazało niemal 3 promile alkoholu w jego organizmie. W związku z tym mężczyzna został izolowany w izbie wytrzeźwień. Opiekę nad dwuletnią dziewczynką przejęła matka. Policjanci wyjaśnią okoliczności zdarzenia, sprawdzając, czy nie doszło do zagrożenia życia lub zdrowia dziecka. O całej sytuacji funkcjonariusze zawiadomią również sąd rodzinny. (MP)
