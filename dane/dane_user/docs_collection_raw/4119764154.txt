Dzisiejsze głosowanie parlamentu Grecji nad zatwierdzeniem warunków nowego programu pomocowego ujawniło, iż rządzącej koalicji ponownie zabrakło bezwzględnej większości głosów. Jak powiedzieli dziennikarzom współpracownicy premiera Aleksisa Ciprasa, za przyjęciem warunków głosowało tylko 118 spośród łącznie 162 deputowanych koalicji. Tworzą ją kierowane przez Ciprasa lewicowe ugrupowanie Syriza oraz prawicowa partia Niezależni Grecy. 43 posłów Syrizy głosowało w piątek przeciwko lub wstrzymało się od głosu. W poprzednim głosowaniu w sprawie reform w ubiegłym miesiącu postąpiło tak 36 jej deputowanych, co również oznaczało brak koalicyjnej większości. Gdyby potwierdziły się doniesienia greckich mediów, iż Cipras zwróci się w przyszłym tygodniu do parlamentu o wotum zaufania, to dla jego uzyskania potrzebowałby nawet w najbardziej korzystnych okolicznościach co najmniej 120 głosów. Według greckiej konstytucji, dla przyjęcia wotum zaufania niezbędna jest bezwzględna większość obecnych w parlamencie posłów, ale nie może ona być mniejsza od dwóch piątych całości jego 300-osobowego składu. (km)
