W ciągu 10 lat chcemy przeznaczyć blisko 16 mld zł na modernizację marynarki wojennej - powiedziała premier Ewa Kopacz podczas dzisiejszej uroczystości wodowania i chrztu niszczyciela min ORP "Kormoran II" w Gdańsku. - Polska się zmienia, budujemy, remontujemy drogi, przedszkola, żłobki, muzea. Całe dzielnice w miastach się zmieniają, a obszary dotychczas zaniedbane nabierają blasku. Ale w tym wszystkim należy pamiętać o obronie, my o niej nie zapominamy - mówiła Kopacz podczas uroczystości w Stoczni Remontowa Shipbuilding SA w Gdańsku. Jak dodała "Kormoran II" będzie "niewątpliwie zwiększać bezpieczeństwo żeglugi na trasach morskich i morskich poligonach". Zapowiedziała również, że w planach rządu są m.in. dalsze wydatki na modernizację marynarki wojenne. Według Kopacz w ciągu 10 lat ma zostać na ten cel przeznaczonych blisko 16 mld zł. - To jest nasz priorytet, będziemy realizować te zamówienia u naszych polskich wykonawców - dodała. Kontrakt na projekt i budowę trzech jednostek typu „Kormoran II” podpisano we wrześniu 2013 r. pomiędzy Inspektoratem Uzbrojenia a Konsorcjum, któremu przewodniczy Remontowa Shipbuilding. W jego skład wchodzą także Ośrodek Badawczo-Rozwojowy Centrum Techniki Morskiej i Stocznia Marynarki Wojennej S.A. Niszczyciele min typu „Kormoran II” są przeznaczone do poszukiwania i zwalczania min morskich na wodach polskiej strefy ekonomicznej oraz w grupach taktycznych na Morzu Bałtyckim i Północnym. (jb)
