Pierwsze skojarzenie z Jagną Marczułajtis? Dla mnie kalkulator. Ten, którego nie wzięła i nie policzyła na nim kosztów, które musielibyśmy ponieść, gdyby Kraków nie wycofał się ze starań o zimowe igrzyska olimpijskie. Wkrótce może się z nią skojarzyć jeszcze jedno słowo – samobój. Tego bowiem warszawska Platforma Obywatelska strzela z pomocą pochodzącej z Podhala posłanki kolegom z Krakowa, którzy i tak sami regularnie trafiają we własną stopę, i dodatkowej pomocy w robieniu sobie krzywdy nie potrzebują. Jagna Marczułajtis-Walczak kojarzy się w Krakowie, a to z Krakowa, a nie Podhala będzie startować, bardzo jednoznacznie – z pomysłem organizacji zimowych igrzysk olimpijskich. Te stały się natomiast symbolem niegospodarności, arogancji i lekceważenia głosu mieszkańców miasta. Dlatego, jak sądzę, lokalni politycy chcieli umieścić Marczułajtis w środku listy. Na miejscu 10. Jednak ze stolicy przyszedł przykaz, by wywindować ją na „biorącą” piątkę. Różnica jest ogromna. Przy dzisiejszej ordynacji wyborczej, w której o podziale mandatów decyduje na ogół przyznane przez partię miejsce na liście, „10-ka” oznaczała, że Jagna Marczułajtis na niej jest, ale mandatu raczej nie zdobędzie. „Piątka” to sytuacja zupełnie inna. Oznacza, że każdy głos na Platformę Obywatelską, czy to na cenionego w mieście Bogusława Sonika, czy pokazującego się jak dotąd z dobrej strony w radzie miasta Aleksandra Miszalskiego, czy kogokolwiek innego, może w praktyce być głosem na mandat dla posłanki z Zakopanego. Posłanki, którą wyborcy w ubiegłym roku już raz ocenili. W igrzyskowym referendum. Wtedy nie dostała "piątki". Wiele osób tego nie zauważy - choć PiS zapewne na jesieni zadba o to, by dostrzegła to jak największa liczba ludzi - ale dla wielu świadomych wyborców, którzy mogliby wybrać PO, może to być kropla, która przeleje czarę goryczy. Zagłosują na kogo innego. Czasami pewnie na „Yossariana” lub „Cthulhu”, bo ci cieszą się dużą oraz rosnącą popularnością. A może w ogóle nie pójdą do wyborów. Jak wielu ich będzie? To się okaże, ale na pewno będą. Platforma Obywatelska płaci dziś przede wszystkim za grzech arogancji oraz braku poszanowania dla publicznych pieniędzy. Dla krakowian symbolem jednego i drugiego jest Kraków 2022. Z garniturami za kilkadziesiąt tysięcy złotych, bo „w domowych ciuchach chodzić nie będziemy”. Z kalkulatorem, który nie jest do niczego potrzebny, bo wydaje się publiczne, a nie własne, więc po co liczyć. Z torem bobslejowym. Z ministrem sportu, który domagał się od miasta zwrotu dotacji, choć wcześniej robił co mógł, by to bez referendum poszło w pomysł wydania miliardów na zimowe igrzyska olimpijskie. Tym samym ministrem, który – nawiasem mówiąc – musiał się ostatnio tłumaczyć z oświadczeń majątkowych, za które zabrała się prasa. Itd... Itp... Patrząc z perspektywy Krakowa, trudno wyobrazić sobie lepszy prezent, który warszawska Platforma mogłaby zrobić miejscowemu PiS-owi. Tym mógłby być chyba tylko spadochroniarz z Warszawy "na jedynce". A PiS ten prezent z pewnością wykorzysta, bo choć na razie jest jeszcze cicho i tylko powoli zaczynają pojawiać się głosy kwestionujące rozsądek platformerskiej centrali, to można być pewnym, że kiedy tylko skończą się wakacje i przyjdą wyborcze emocje, olimpijska karta pojawi się na poważnie. Umiejętnie rozegrana może bardzo negatywnie zaważyć na wyniku Platformy Obywatelskiej w Krakowie. Jest to bowiem bardzo dobra karta. Dla PiS-u.
