Duże grono polskich lekkoatletów przygotowuje się w Japonii do rozpoczynających się w sobotę mistrzostw świata w Pekinie. Treningi odbywają się na wysokości prawie 1000 m n.p.m. Pogoda nie rozpieszcza, a klimat zawodnicy oceniają jako... mazurski. - Wylądowaliśmy na małym lotnisku w Yamagata. Potraktowano nas, jakbyśmy wracali wszyscy już z medalami mistrzostw świata. Było mnóstwo fotoreporterów, ludzi z kwiatami, billboardy z napisem: "Witamy w Japonii". To było bardzo miłe ze strony naszych gospodarzy – opowiedział PAP Marcin Lewandowski. To jednak nie był koniec atrakcji. Na drugi dzień po przylocie czekała polskich lekkoatletów oficjalna kolacja. - Przyjechał burmistrz. Dostaliśmy gadżety, zabawki, drewniane medale. Okolica, w jakiej jesteśmy, znana jest właśnie z drewnianych wyrobów – dodał 800-metrowiec CWZS Zawiszy Bydgoszcz SL. W hotelu także dominuje wystrój drewniany, dlatego Polacy czują się jak... na Mazurach. - Wiele osób tutaj mówi, że czuje się jak na wczasach na Mazurach. Śpimy w drewnianych domkach, jesteśmy z dala od nowoczesnej Japonii, jaką zna się z telewizji. Ściany, szafy, podłogi, wszystko jest z drewna. Klimacik jak nad polskimi jeziorami. Jest skromnie, ale na pewno niczego nam nie brakuje. Mamy też dobre jedzonko, m.in. dużo owoców morza, ale w ośrodku starają się nam robić też europejskie potrawy – poinformował Lewandowski. W Japonii lekkoatleci przechodzą okres aklimatyzacji przed mistrzostwami świata, które w sobotę rozpoczną się w Pekinie. - Jesteśmy tu całkowicie sami. Nie ma żadnych innych reprezentacji. To dobrze, bo nikt nam nie przeszkadza. Robimy swoje. Obok trenuje za to mnóstwo miejscowych dzieciaków. Codziennie przychodzą na stadion i robią też swoje zajęcia – dodał czwarty zawodnik ostatnich mistrzostw świata w Moskwie. Nie rozpieszcza za to pogoda. - Codziennie jest deszczowo. Całymi dniami pada, są tylko krótkie przerwy. Czasami świeci słońce, a za chwilę jest już tak gęsta mgła, że nie można dostrzec nikogo po drugiej stronie stadionu - zaznaczył. W Japonii przebywa obecnie 33 z 50 powołanych do reprezentacji lekkoatletów. Oprócz Lewandowskiego, są tam m.in. Tomasz Majewski, Adam Kszczot, Angelika Cichocka czy Artur Noga.
