Prezydent Andrzej Duda podpisał nowelizację kilku ustaw, która wprowadza możliwość składania wniosku o przyznanie zasiłku przez internet, elektroniczną wymianę informacji między urzędami oraz przeprowadzanie wywiadu środowiskowego za pomocą e-kwestionariusza. 10 lipca Sejm przyjął przygotowaną przez resort pracy i polityki społecznej nowelizację ustaw m.in. o świadczeniach rodzinnych, pomocy społecznej, pomocy osobom uprawnionym do alimentów, o rehabilitacji zawodowej i społecznej, o zasiłkach dla opiekunów, o Karcie Dużej Rodziny. Zmiany mają usprawnić proces składania wniosków i przyznawania różnego rodzaju świadczeń. W tym celu wprowadzona ma zostać np. możliwość składania dokumentów przez internet oraz wymiany informacji drogą elektroniczną pomiędzy instytucjami zaangażowanymi w ten proces; urzędnicy będą też mogli samodzielnie pozyskiwać informacje z różnego rodzaju rejestrów. Ma to odciążyć osoby wnioskujące o świadczenia, ponieważ nie będą musiały starać się o zaświadczenia z różnych instytucji. Umożliwi to m.in. funkcjonowanie portalu "Emp@tia - Platforma komunikacyjna obszaru Zabezpieczenia Społecznego". Osoba ubiegająca się o świadczenia będzie mogła, obok tradycyjnej drogi papierowej, złożyć przez internet wszystkie niezbędne dokumenty i tą samą drogą otrzyma decyzję. Uwierzytelnianie składanych dokumentów ma się odbywać za pomocą bezpiecznego podpisu elektronicznego lub podpisu potwierdzanego profilem zaufanym ePUAP. Dzięki wymianie informacji pomiędzy urzędami, osoby ubiegające się o świadczenia nie będą musiały same dostarczać urzędnikom dokumentów dotyczących m.in. ich sytuacji dochodowej, niepełnosprawności, składek na ubezpieczenie zdrowotne. W celu weryfikacji danych osób ubiegających się o świadczenia bądź już je otrzymujących, organy publiczne będą mogły korzystać z danych gromadzonych w rejestrach prowadzonych przez MPiPS. Uprawnionymi do dostępu będą m.in. wójt, burmistrz, prezydent miasta, marszałek województwa, jednostki organizacyjne pomocy społecznej, powiatowe i wojewódzkie zespoły ds. orzekania o niepełnosprawności. Nowe przepisy mają też umożliwić odpowiednim organom bezpłatny dostęp do danych zgromadzonych w centralnej ewidencji pojazdów i kierowców. Informacje te są istotne przy ustalaniu sytuacji majątkowej danej osoby. Nowością jest możliwość przeprowadzania rodzinnego wywiadu środowiskowego za pomocą elektronicznego kwestionariusza. Obecnie dopuszczalna jest tylko papierowa wersja takiego wywiadu. Termin wejścia w życie zasadniczych zapisów ustawy określono na 1 stycznia 2016 r., co wynika z konieczności przetestowania i wdrożenia systemów teleinformatycznych oraz przygotowania pracowników. MPiPS zakładało, że choć w pierwszych latach obowiązywania ustawy udział formularzy elektronicznych składanych drogą elektroniczną w ogólnej liczbie wniosków nie będzie zbyt duży (po kilka procent), to z upływem czasu będzie się zwiększał i w 2024 r. ma wynieść 45 proc. (ks)
