Tragedia na Zakopiance w miejscowości Tenczyn. Będący pod wpływem dopalaczy mężczyzna, spowodował wypadek w którym śmierć poniósł 66-letni kierowca. Do wypadku doszło w środę nad ranem około godz. 5:20. Kierujący mitsubishi 24-letni kierowca zderzył się czołowo z nadjeżdżającym z naprzeciwka audi. Mężczyzna jadący z Zakopanego chciał wyprzedzić cysternę na łuku Zakopianki, na podwójnej ciągłej.  W wyniku zderzenia zginął 66-letni kierowca audi. Kilka minut wcześniej 24-latek spowodował kolizję z innym pojazdem w Jordanowie, ale uciekł z miejsca zdarzenia. Policjanci po ujęciu sprawcy wypadku zauważyli, że jest on nadzwyczaj pobudzony. Okazało się, mężczyzna miał przy sobie 5 woreczków strunowych z nieznaną substancją. Dwa kolejne policjanci odnaleźli w jego samochodzie. Wstępne badanie wykazało, że jest to środek chemiczny z efedryną. Najprawdopodobniej są to dopalacze. 24-latek przyznał się do ich zażywania. Mężczyźnie grozi do 12 lat pozbawienia wolności.
