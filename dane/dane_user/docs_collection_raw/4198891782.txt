Lider listy Zjednoczonej Lewicy do Sejmu w okręgu lubelskim Janusz Palikot wezwał samorząd Lublina, aby nie sprzedawał miejskiej działki Kościołowi katolickiemu, bo potrzebna jest na szkołę. Protestuje w tej sprawie również grupa mieszkańców. Palikot powiedział, że to "skandaliczna sytuacja". Prezydent Lublina Krzysztof Żuk zapewnił, że w dzielnicy Ponikwoda, gdzie leży działka, o którą zabiega Kościół, miasto ma tereny, na których może powstać szkoła i przedszkole. W czwartek rada miasta ma podjąć decyzję o sprzedaży działek, a także ewentualnej budowie szkoły. Palikot mówił o spornych gruntach na konferencji prasowej, wspólnie z posłem Jackiem Czerniakiem (SLD) i posłanką Zofią Poiołek, którzy zajmą odpowiednio drugie i trzecie miejsce na liście kandydatów Zjednoczonej Lewicy SLD+TR+PPS+UP+Zieloni do Sejmu. Chodzi o dwie działki położone w rozbudowywanej dzielnicy mieszkaniowej Lublina, Ponikwoda, na których ma być wzniesiony kościół oraz kościelny dom opieki. Prezydent Lublina wystąpił do rady miasta o zgodę na bezprzetargową sprzedaż tych gruntów Archidiecezji Lubelskiej za 10 proc. jej wartości. Palikot powiedział, że to "skandaliczna sytuacja". – To jedyny grunt, jaki miasto ma w tej dzielnicy, w której nie ma szkoły. Apeluję do radnych i prezydenta Żuka, żeby się zastanowili – podkreślił. – Chcemy, żeby prezydent nie sprzedawał tej działki, ponieważ tam nie ma szkoły i mieszkańcy domagają się jej, muszą wozić swoje dzieci do innych dzielnic, to jest codzienny problem, bo codziennie trzeba dzieci dowieźć do szkoły, a nie raz w tygodniu do kościoła. Tam powinna powstać szkoła. W związku z tym cena gruntu nie gra roli, chociaż jest skandalem, że ta cena miałaby wynieść 10 proc. wartości – dodał Palikot. Sprzedaży działek Kościołowi sprzeciwia się grupa mieszkańców dzielnicy Ponikwoda. W piśmie do prezydenta Żuka podkreślili, że te nieruchomości stanowią rezerwę gruntową na potrzeby społeczne. "Od wielu lat mieszkańcy czekają, aby na tych działkach powstały obiekty: szkoła, przedszkole, żłobek, dom kultury, przychodnia zdrowia, czy też inne usługi publiczne, które są niezbędne do normalnego funkcjonowania w naszej dzielnicy" – czytamy w piśmie, które podpisało ponad 80 osób. Rzecznik lubelskiej kurii archidiecezjalnej ks. Krzysztof Podstawka powiedział, że w dzielnicy Ponikwoda planowana jest w przyszłości budowa kościoła i dziennego domu opieki. – Ta dzielnica szybko się rozwija, istniejący w pobliżu kościół jest zbyt mały, trzeba będzie budować nowy. Chcemy też tam zbudować dom opieki, urządzić tereny zielone dla integracji mieszkańców. To na razie plany na przyszłość, żadne terminy jeszcze nie są ustalone. Nie powinno być sporu, bo tam jest dużo terenu, wystarczy i na szkołę – powiedział ks. Podstawka. Żuk powiedział dziennikarzom, że nie wycofa projektu uchwały, a o sprzedaży gruntu Kościołowi zdecydują radni. – Mamy możliwość zabezpieczenia potrzeb mieszkańców, mamy tam działkę, na której może powstać szkoła i przedszkole – powiedział. Prezydent podkreślił, że w Lublinie obecnie trzeba wybudować pięć szkół w dzielnicach, w których ostatnio powstało wiele mieszkań. Będą budowane "według kolejności podyktowanej demografią". W przyszłym roku rozpocznie się budowa szkoły w dzielnicy Czuby, która pochłonie około 45 mln zł. – Takie inwestycje wiążą się z zadłużaniem miasta. Dzisiaj nie ma innego źródła finansowania obiektów sportowych, edukacyjnych, ale też drobnych inwestycji dzielnicach, niż kredyt – powiedział Żuk. Przewodniczący rady miasta Piotr Kowalczyk powiedział, że zamiar sprzedaży działek Archidiecezji Lubelskiej "wzbudził niepokoje mieszkańców" i w związku z tym radni klubu Wspólny Lublin złożyli projekt uchwały dotyczący zamiaru budowy na Ponikwodzie wielofunkcyjnego obiektu – łączącego funkcje szkoły, przedszkola i dzielnicowego centrum kultury. Projekt ma być głosowany również na najbliższej sesji. Jeśli radni go przyjmą, to w budżetach na lata 2016 i 2017 będą zarezerwowane środki na budowę obiektu. – Ten projekt jest wyjściem naprzeciw potrzebom mieszkańców – powiedział Kowalczyk. (KT)
