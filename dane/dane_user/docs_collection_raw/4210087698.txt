Boston Dynamics, należąca do Google firma specjalizująca się w produkcji robotów, przeprowadziła kolejny test maszyny Atlas, nad którą pracuje od kilku lat. Tym razem humanoidalny robot wybrał się na spacer do lasu, prawdopodobnie siejąc popłoch wśród lokalnych zwierząt. Google od kilku lat inwestuje w projekty związane z robotyką, a jej sztandarowym nabytkiem jest firma Boston Dynamics, którą kupiło w grudniu 2013 roku. Jest to przedsiębiorstwo specjalizujące się w projektowaniu robotów dla przemysłu obronnego, które ma już na swym koncie takie maszyny, jak BigDog, Cheetah, LittleDog, a także Atlas. Ten ostatni projekt jest szczególnie interesujący, ponieważ w przeciwieństwie do pozostałych maszyn, ten jest humanoidalnym robotem o dużych możliwościach. Maszyna ma 188 cm wysokości i dwie kończyny, a jej konstrukcja jest częściowo wytworzona na drukarce 3D. Projekt sponsorowany przez DARPA, realizowany jest już od kilku lat, a niedawno w Nowej Anglii miał miejsce kolejny test, podczas którego Atlas przespacerował się po lesie. Najnowszy model maszyny jest znacznie lżejszy od swych poprzedników i waży tylko 156 kg, a dodatkowo został wyposażony w usprawnione siłowniki, które pomagają mu wstać w przypadku wywrotki. Ma także przeprojektowane ramiona, a nawet nadgarstki, dzięki którym z łatwością może chwytać za klamki i otwierać drzwi. Wprawdzie Atlas nadal używa przewodu dostarczającego mu prąd, to może już funkcjonować bez niego, gdyż wyposażono go w pompę o zmiennym ciśnieniu, która oszczędza energię. Na razie nie wiadomo czy ostateczna wersja maszyny będzie wykorzystywać elementy wykonywane technologią druku 3D, ale tego typu technologia odgrywa dużą rolę w jej rozwoju. W tej chwili nie ustalono jeszcze terminu ukończenia Atlasa, ale projektanci liczą na to, że pod koniec roku będzie wiadomo już coś więcej na ten temat.
