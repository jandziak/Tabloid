Gigantyczne archiwum z pirackim oprogramowaniem i nielegalnie skopiowanymi filmami i utworami muzycznymi odkryli policjanci w Gliwicach Sprawa ma swój początek w 2010 roku, kiedy to śledczy wtargnęli do Politechniki Śląskiej w Gliwicach i odkryli gigantyczną ilość pirackiego oprogramowania i nielegalnie skopiowanych filmów i utworów muzycznych na serwerach uczelnianych. W trakcie śledztwa powołani eksperci przez Prokuraturę Okręgową w Gliwicach potwierdzili przypuszczenia funkcjonariuszy. Na zabezpieczonych dyskach serwerów odkryto kilka tysięcy różnego rodzaju nielegalnie powielonych programów komputerowych i gier, 38 tys. filmów i 26 tys. utworów muzycznych. Straty właścicieli programów oszacowano na 1,5 mln zł. Zarzuty usłyszało 15 pracowników odpowiedzialnych za sprawy informatyczne uczelni. Wkrótce wszyscy staną przed sądem. Grozi im 5 lat więzienia. 
