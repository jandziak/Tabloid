To był najbardziej widowiskowy moment otwarcia igrzysk w Londynie. James Bond, w którego wciela się Daniel Craig, wsiada do helikoptera z brytyjską królową Elżbietą II, oboje lecą nad stadion, po czym wyskakują na spadochronach. Angielskie media ujawniły, kto był w tej scenie dublerem królowej. To Gary Connery – Człowiek-Batman. Kaskader, który w maju tego roku skoczył z wysokości 600 metrów... bez spadochronu. Brytyjczycy oczarowali cały świat spektakularnym otwarciem Igrzysk Olimpijskich w Londynie. Jedną z kluczowych scen był film zmontowany z rzeczywistością. Królowa Elżbieta II skacze na spadochronie z helikoptera, w towarzystwie Jamesa Bonda, fikcyjnego bohatera brytyjskiego wywiadu. Dwie czasze unoszą się nad stadionem, po czym nagle Elżbieta II pojawia się na obiekcie. Przez chwilę widać tylko ubraną w suknię wieczorową postać, która leci na spadochronie. To Gary Connery, znany kaskader, który zasłynął w tym roku skokiem z wysokości 600 metrów ubrany tylko w rozłożysty „kostium powietrzny”. Na koniec tamtego skoku wylądował efektownie na 18 tysiącach kartonowych pudeł. Wymagało to olbrzymiej odwagi, a sam kaskader nie wierzył, że sztuka mu się udała. – Na początku leciałem dość stabilnie, potem zaczęło kołysać i rzucać  – opowiadał. Podczas otwarcia igrzysk czekało go równie trudne zadanie, choć tym razem skakał ze spadochronem. Oczy całego świata zwrócone były właśnie na niego, gdy wcielał się w postać królowej. Był to ostatni akord sceny, w której udział wzięli James Bond i królowa Elżbieta II. Reżyser olimpijskiego spektaklu Danny Boyle od początku chciał zaangażować głowę brytyjskiej monarchii, ale nie był pewny, czy ta zgodzi się na występ. Królowa wykazała się jednak sporym poczuciem humoru, a jej udział w filmie został przez Anglików świetnie przyjęty. Gary Connery przyznał, że nie zatrzymał sukni, w której wystąpił, ale sam skok sprawił mu wielką frajdę. – To był pierwszy wieczór, kiedy na twarzy miałem make up – żartował w rozmowie z BBC kaskader.
