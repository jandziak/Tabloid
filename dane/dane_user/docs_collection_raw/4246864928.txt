Pod wpływem zimna i wiatru usta mogą przesuszać się i pierzchnąć. Warto trzymać w torebce szminkę nawilżającą lub wazelinę, która zabezpiecza je przed wysuszaniem. Są także domowe sposoby, dzięki którym usta są nawilżone i mają piękny kolor. Spierzchniętym ustom pomoże maseczka z białego sera i miodu. Można też użyć samego miodu. Smaruje się nim usta i pozostawia tak długo, jak tylko się da (najlepiej to robić wieczorem przed snem).   Usta szybko wygładzi plasterek sparzonej pomarańczy. Wystarczy potrzymać go między wargami kilka minut. Podobny efekt osiągniemy, używając płatka kosmetycznego nasączonego zimną wodą mineralną. Wiatr i mróz wysuszają wargi oraz sprawiają, że ich skóra pęka. Zmiękczymy ją, gdy rano i wieczorem posypiemy usta grubą warstwą cukru pudru. Kondycję ust poprawi także wcieranie w nie oliwy lub olejku rycynowego. Aby mieć piękne czerwone usta, powinno się codziennie ssać między wargami plasterek cytryny. Wkrótce ich barwa zdecydowanie się ożywi i nabierze ostrości. Niezdrowy kolor warg jest objawem stresu, zmęczenia, zbyt małej ilości ruchu. Jeżeli przed ważnym wyjściem chcemy przywrócić ustom naturalną, zdrową barwę, trzeba je przez 2 minuty masować miękką szczoteczką zmoczoną w zimnej wodzie.  
