Katarzyna Nosowska, Paulina Przybysz z zespołem Rita Pax i zespół Warsaw Bombs złożony m.in. z Muńka Staszczyka i Mietalla Walusia to gwiazdy drugiej edycji festiwalu "Behind the trees", który odbędzie się w sobotę w Mysłowicach (Śląskie). Organizatorzy podkreślają, że podczas imprezy zagrają nie tylko znani od lat artyści, ale też debiutanci. Festiwal rozpocznie występ pochodzącego ze Śląska zespołu Keskese, który przygotowuje się do nagrania debiutanckiej płyty. Ponadto na scenie wystąpią także m.in. Paulina Przybysz z zespołem Rita Pax, Katarzyna Nosowska oraz hip-hipowy zespół Bisz B.O.K. Wyjątkowym koncertem - zaznaczają organizatorzy - ma być występ zespołu Warsaw Bombs, założonego przez Mietalla Walusia (m.in. lidera "Negatywu") oraz Muńka Staszczyka (T. Love). Do zespołu dołączyli także Jacek "Perkoz" Perkowski, Paweł "Nazim" Nazimek oraz Budzik. Muzycy zagrają kilkanaście piosenek cenionych przez nich wykonawców, wśród których są m.in. Tilt, Armia, Klaus Mittwoch czy Cool Kids of Death. Ciekawostką tego projektu jest to, że muzycy zagrają specjalny koncert przed wylotem na trasę do Chin, gdzie będą reprezentować polską kulturę niezależną" – poinformowała rzecznika mysłowickiego magistratu Kamila Szal. Podczas zeszłorocznej edycji organizatorzy podkreślali, że dzięki imprezie miasto, w którym do 2009 r. odbywał się OFF Festival, ma wrócić na festiwalową mapę Polski. Rok temu na scenie w mysłowickim Słupna Park wystąpili m.in. Artur Rojek, Andrzej Smolik i Kaliber 44.
