Dwa dni temu pani Diana opublikowała wpis na Facebooku o swojej podróży pociągiem. „Nie wierzcie reklamom, że niby w PKP się pozmieniało. Traktują cię jak psa i złodzieja!!! Właśnie jadę do Katowic” - napisała wzburzona. Wpis młodej dziewczyny poruszającej się na wózku inwalidzkim, której podobnie jak wszystkim innym osobom niepełnosprawnym - jak czytamy na stronie PKP Intercity - przewoźnik zapewnia pomoc, tak, by ich podróż była bezpieczna i komfortowa udostępniło na swoich profilach już kilkanaście tysięcy osób. Po przeczytaniu wpisu pani Diany trudno uwierzyć w hasło, by mieć „pociąg do podróży” z PKP Intercity. Dworzec PKP we Wrocławiu. Pani Diana przed podróżą dowiedziała się, że nie działa winda i nie wsiądzie do pociągu. Ochroniarze odmówili pomocy i poradzili, by w kasie jakoś „rozwiązano jej problem”. Kupując bilet pani Diana upewniła się, że skład relacji Wrocław – Katowice jest dostosowany do przewozu osób niepełnosprawnych. Pani w biurze obsługi to potwierdziła. Na bilecie znalazła się adnotacja o wagonie dla osób niepełnosprawnych. Nic nie wskazywało na kłopoty. Do czasu podróży. Na swojej stronie PKP Intercity zamieszcza fotografie i filmy: nowe wagony, komfort, przyjemna obsługa, zadowoleni pasażerowie. Wszyscy zdrowi i uśmiechnięci. Ani jednej osoby niepełnosprawnej, tacy przecież nie podróżują. A jak podróżują, to mają gigantyczne problemy. W lutym, Janina Ochojska, z Polskiej Akcji Humanitarnej chciała pojechać do Warszawy. W Krakowie, na jednym z peronów stało piękne Pendolino. Też nie zapowiadało się na problemy: w końcu nowoczesny skład, wyposażony w platformy - widny, wszelkie udogodnienia dla każdego pasażera. Ale Ochojska nie wsiadła do pociągu, odmówiono jej możliwości skorzystania z platformy przy wejściu do pociągu, bo nie poruszała się na wózku... a jedynie o kulach. „Pendolino nie wzięło mnie na pokład, ponieważ nie przysługuje mi wejście przez platformę” - opublikowała twitta, po tym jak pociąg odjechał, a ona została na peronie. Wydawało się to niewiarygodne. Głupota? Zła wola? PKP Intercity tłumaczyło wtedy, że bezpieczeństwo pasażerów jest dla nich priorytetem, ale winda w pociągach Pendolino przystosowana jest do przewozu osób na wózkach inwalidzkich. Wrócimy na dworzec we Wrocławiu. W kasie nie rozwiązano  „problemu” pani Diany, za to wszyscy zaczęli się denerwować. Ochroniarze, których wezwała kasjerka nie kwapili się, by coś zrobić. Peron. Czas płynie, niebawem pociąg odjedzie. Pani Diana na szczęście nie podróżowała sama, ona i osoba jej towarzysząca zaczęły prosić o pomoc innych pasażerów. Ludzie zareagowali, jeden z ochroniarzy też się zreflektował i pomógł pani Dianie. Wnieśli ją, wózek i bagaż. Potem pomogli znaleźć wagon dla osób niepełnosprawnych, zanieśli tam panią Dianę i jej rzeczy. Ochroniarze, wzburzonym pasażerom tłumaczyli, że kierownik zmiany zabronił im pomagać. Wagon dla niepełnosprawnych. Był, ale szybko okazało się, że osoba poruszająca się na wózku do niego nie da rady wjechać. O tym, nikt panią Dianę wcześniej nie poinformował, a rozmawiała przez telefon z pracownikiem PKP, informując go, że kupiła bilet i będzie podróżować tym pociągiem. Jak wynika z procedur PKP dopiero po takim zgłoszeniu podróżny ma mieć zagwarantowaną pomoc ze strony pracowników kolei. Ale ani na pomoc pracowników, ani godne warunki podróży w praktyce pani Diana liczyć nie mogła. Na korytarzu. Tam już nie wytrzymała i rozpłakała się z bezsilności. Jej „zwykła” podróż pociągiem budziła niezdrową sensację, podnosiła wszystkim ciśnienie, a dla niej stała  się pasem upokorzeń. Okazało się, że będzie musiała siedzieć na korytarzu, a jedyne miejsce, gdzie jej wózek się jakoś mieści i nie przeszkadza znajduje się przy drzwiach do toalety. „(...) Co chwilę otwierają się zepsute drzwi i inhaluję się czyjąś uryną. Pan z Warsu nie dał mi ciastka i herbaty, choć może to i lepiej, bo do toalety i tak nie wejdę, nie mieszczę się. Dał mi za to chusteczkę na otarcie łez, które lecą mi już od godziny. Z widokiem na klop zmierzam sobie za granicę na spotkanie biznesowe. To dopiero początek mojej przygody dziś z PKP, jeszcze jedna przesiadka... a teraz jestem całkiem sama. Proszę Was o udostępnienie tego, niech ludzie nie dadzą się zwieźć reklamie o PKP”. Pod wpisem pani Diany pojawiło się bardzo dużo komentarzy. Inne niepełnosprawne osoby pisały o podobnych przykrych doświadczeniach. PKP Intercity informowało, że sprawę wyjaśnia. Na profilu www.facebook.com/PKP.Intercity zostało opublikowane dziś takie oświadczenie: Sytuacja, na którą została narażona nasza pasażerka - Diana - jest niedopuszczalna i nie powinna mieć miejsca. Po uzyskaniu szczegółów dotyczących podróży zdiagnozowaliśmy zaistniałe nieprawidłowości i wyciągniemy surowe konsekwencje personalne. Osoby, które naruszyły standardy obowiązujące w Grupie PKP zostaną ukarane. Odnosi się to zarówno do pracownika kas, który wprowadził klientkę w błąd (informując o tym, że pociąg jest przystosowany dla pasażerów poruszających się na wózkach), jak i w stosunku do pracowników ochrony na dworcu, którzy nie udzielili podróżnej wsparcia. Na agencję ochrony została nałożona kara finansowa. Trwa wewnętrzny audyt, którego celem jest wyeliminowanie możliwości wystąpienia podobnych zdarzeń w przyszłości. Bierze w nim udział konsultant PKP Intercity ds. pasażerów z niepełnosprawnościami, który sam porusza się na wózku. Raz jeszcze przepraszamy Dianę za zaistniałą sytuację. Niedogodności, które ją spotkały zostaną jej zrekompensowane.
