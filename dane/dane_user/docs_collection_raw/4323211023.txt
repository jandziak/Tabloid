Odpowiednikami unii kredytowych w Polsce są spółdzielcze kasy oszczędnościowo-kredytowe. Choć istnieją na rynku od 21 lat, ich dynamiczny rozwój został doceniony w środowisku międzynarodowym. Polski model rozwoju kas stanowi wzór dla wielu unii na świecie. Przedstawiciele SKOK-ów zajmują wysokie stanowiska w strukturach WOCCU. W dowód uznania dla działalności spółdzielczych kas Polska była gospodarzem ubiegłorocznej Międzynarodowej Konferencji Światowej Rady Unii Kredytowych. Każdego roku WOCCU organizuje międzynarodową konferencję, która stanowi nie tylko forum wymiany doświadczeń, ale także miejsce podejmowania decyzji ważnych dla całego ruchu. W lipcu 2012 r. stolicą spółdzielczych finansów świata stał się na kilka dni Gdańsk. Wybór ten nie tylko podyktowany był bogatą historią miasta, ale także jego związkami z ruchami wolnościowymi. Gdańsk był kolebką „Solidarności”, której działacze mieli duży udział w powstawaniu pierwszych spółdzielczych kas oszczędnościowo-kredytowych w naszym kraju. 14–17 lipca miejscem spotkania przedstawicieli unii kredytowych będzie Ottawa. Podczas konferencji odbędą się panele dyskusyjne oraz wybory osób zasiadających we władzach Światowej Rady. 
