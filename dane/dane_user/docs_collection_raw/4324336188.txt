Wyjątkowy kamień odsłonięto dziś na terenie byłego cmentarza żydowskiego w Skulsku (Wielkopolskie) na pamiątkę tamtejszej społeczności żydowskiej. W uroczystości uczestniczył m.in. wiceprzewodniczący Knesetu Yehiel Hilik Bar. W Skulsku żyła i została pochowana rodzina izraelskiego polityka. Do wybuchu II wojny światowej Żydzi stanowili istotną część tamtejszej społeczności. Utworzony w XIX w. cmentarz żydowski został zniszczony podczas działań wojennych. Umieszczony na znajdującej się na kamieniu tablicy napis głosi: "Pamięci Żydowskiej społeczności Skulska, która tu żyła, przyczyniając się do rozwoju lokalnej kultury i sztuki, handlu i rzemiosła, dopóki nie została prawie całkowicie unicestwiona w czasie Holokausku przez nazistowskich Niemców". Tablica informuje, że dzisiejsza uroczystość odbyła się "w obecności wiceprzewodniczącego Knessetu Yehiela Hilika Bar, prawnuka zmarłych Gitel i Yitzhak Kotowskich, przywódców skulskiej społeczności Żydowskiej". Napis wykonano w języku polskim, angielskim i hebrajskim. Uroczystość została zorganizowana przez fundację From The Depths, realizującą projekt Matzeva. Jego celem jest przywrócenie pamięci ponad 1,2 tys. cmentarzy żydowskich oraz milionów macew. - To upamiętnienie jest bardzo ważne dla relacji polsko-żydowskich. Świadczy o wspólnej przeszłości, historii jaką dzieliliśmy przez tysiąc lat. Skulsk jest znakomitym przykładem tego, jak powinna w tym zakresie wyglądać współpraca z lokalnymi władzami” – powiedział twórca i prezes fundacji From The Depths Jonny Daniels. Dzisiejsze wydarzenie było kolejnym spotkaniem zorganizowanym w Skulsku w związku z upamiętnieniem żyjącej w tej miejscowości społeczności żydowskiej i wyznaczeniem miejsca dawnego żydowskiego cmentarza. - Chcielibyśmy odnaleźć macewy z dawnego cmentarza, dotąd umieściliśmy na nim tylko jedną, odzyskaną macewę. W ramach projektu Matzeva badamy, gdzie one po wojnie mogły się znaleźć – niewykluczone, że niektóre zostały wykorzystane w gospodarstwach. Chcemy też przeprowadzić wśród lokalnej społeczności akcję informacyjną odnośnie polsko-żydowskiej historii Skulska i okolic – powiedział w imieniu fundacji Robert Skorupa. W dzisiejszej uroczystości uczestniczyli mieszkańcy Skulska i przedstawiciele lokalnych władz. Wójt Andrzej Operacz podkreślił wagę przywracania pamięci o historii gminy. - Musimy mieć świadomość tego, że społeczność żydowska odgrywała niegdyś istotną rolę w tworzeniu i rozwoju Skulska. Musimy tę historię szanować i ją pielęgnować. W miarę naszych możliwości będziemy wspierać przywracanie pamięci o tamtych czasach. Mam wrażenie, że w wielu miejscach tej zaległej lekcji historii jeszcze nie odrobiliśmy; nie potrafimy wprost, otwarcie i w pełni obiektywnie przedstawiać tej naszej, nie tak odległej przeszłości – powiedział. Jeszcze przed uroczystością przeprowadzone zostały badania georadarem, mające pomóc w wyznaczeniu dokładnych granic zajmującego ok. 0,4 ha cmentarza żydowskiego w Skulsku. W przyszłości badania te mają być kontynuowane. Przed wojną Żydzi stanowili nawet połowę mieszkańców Skulska. Jak powiedział Robert Skorupa, na razie trudno oszacować, ile osób spoczęło na dawnym cmentarzu. - Liczymy, że więcej danych na temat historii przyniosą nie tylko badania dokumentów, czy wskazania georadaru, ale także informacje pozyskane od mieszkańców – powiedział. (rb)
