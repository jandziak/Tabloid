Po licznych sygnałach upadło jedno z największych biur podróży. Alfa Star organizowało wycieczki głównie do Grecji, Egiptu, Bułgarii oraz Turcji. I tam właśnie utknęłi jego klienci. Według Polskiej Izby Turystyki jest ich ok. 1,5 tys. Duża grupa nawet nie wyleciała. Co dalej? Po raz pierwszy od podpisania przez prezydenta Komorowskiego zostanie wykorzystana nowelizacja ustawy o usługach turystycznych. Uściśliła ona, że to marszałkowie województw odpowiadają za sprowadzenie do Polski klientów niewypłacalnych biur podróży. A tych, których Alfa Star wysłało za granicę, jak widać, jest sporo. Na co dokładnie mogą liczyć?  Według opublikowanego na stronie internetowej oświadczenia, biuro dysponuje gwarancją ubezpieczeniową w wysokości 20 mln zł. Jednak, według nowych przepisów, obowiązek pokrycia kosztów sprowadzenia turystów do kraju spoczywa na marszałku województwa mazowieckiego, na którego terenie znajduje się siedziba Alfa Star. I to urzędnicy mają się kontaktować z klientami biura.  Ci poszkodowani, którzy nie zdążyli wyjechać, również powinni zwrócić się do mazowieckiego urzędu marszałkowskiego. Odpowiedni wniosek ma się pojawić na jego stronie internetowej. Jak podaje Polska Izba Turystyki, 20 mln zł gwarancji biura może nie wystarczyć na ściągnięcie do kraju ok. 1,5 tys. klientów biura oraz na zwrot kosztów tym, którzy nie wyjechali.  Dla poszkodowanych turystów Urząd Marszałkowski Województwa Mazowieckiego uruchomił już specjalny numer: 22 597 91 00. Poszkodowani uzyskają pod nim informacje, jak odzyskać pieniądze. Jak poinformowała nas Marta Milewska, rzecznik prasowy urzędu marszałkowskiego, przylot pierwszych turystów planowany jest dopiero na niedzielne popołudnie. – Problem polega na tym, że biuro podróży nie współpracowało z urzędem. Nie były przekazywane informacje o tym, gdzie znajdują się klienci, a także czy hotele zostały opłacone – przyznała. 
