Wsparcie dla przedsiębiorców, bo to oni tworzą miejsca pracy, nowe rozwiązania podatkowe i zmiany w systemie emerytalnym - takie rozwiązania dla młodych, którzy obawiają się o emerytury, proponował prezydent Andrzej Duda odpowiadając na pytania internautów na Facebooku. Andrzeja Dudę, który w czwartek objął urząd prezydenta, podczas transmisji na żywo pytano m.in. o to, co ma do zaproponowania młodym, którzy obawiają się o swoje przyszłe emerytury. "Zadanie jest bardzo wielkie. To kwestia poprawy w Polsce warunków życia. (...) To jest kwestia tworzenia miejsc pracy, wzrostu zamożności społeczeństwa, wzrostu wynagrodzeń, wszelkich świadczeń. To kwestia także pobudzenia polskiej gospodarki i wsparcia dla polskich przedsiębiorców, wsparcia przede wszystkim polegającego na tym, że da im się więcej wolności" - mówił prezydent. Jego zdaniem potrzebne jest wsparcie dla przedsiębiorców, bo to oni tworzą miejsca pracy. "Trzeba dla nich wsparcia ze strony państwa, trzeba także programów, z których przedsiębiorcy będą mogli korzystać. Ci, którzy będą chcieli" - powiedział prezydent i wymienił kredyty preferencyjne dla przedsiębiorców na rozwój firm, na innowacyjność. "To także kwestia wprowadzania odpowiednich rozwiązań podatkowych, jeśli chodzi o inwestycje, inwestycje innowacyjne, de facto tworzące nowe miejsca pracy. Tak, żeby można je było np. odliczać w tym samym roku podatkowym, w którym zostały poniesione, w całości. Czy też, gdyby to były rzeczywiście inwestycje o charakterze absolutnie innowacyjnym, to nawet odliczać je w podwójnej wysokości" - powiedział. Zdaniem Andrzeja Dudy, takie działania przyczynią się do poprawy sytuacji gospodarczej w Polsce. Co mają powiedzieć ci młodzi ludzie, którzy często od lat pracują na umowach śmieciowych, którzy w zasadzie w ogóle nie mieli żadnego ubezpieczenia emerytalnego, nie były od nich odprowadzane składki. (...) Takich ludzi w Polsce jest wielu. (...)To nie jest kwestia tego, że można temu zaradzić od tak, pstryknięciem palcami. To jest kwestia pewnej długotrwałej zmiany, która musi nastąpić w sposób ewolucyjny" - uważa prezydent. Przypomniał, że już wcześniej zadeklarował powołanie Narodowej Rady Rozwoju, która będzie pracować nad problematyką pobudzenia polskiego rozwoju gospodarczego. "To jest kwestia także opracowania strategii gospodarczej. (...) Liczę na to, że będzie w tym zakresie możliwa dobra, konstruktywna współpraca z rządem. Konstytucja mówi o współdziałaniu władz, a więc także prezydenta, Rady Ministrów. Na to współdziałanie liczę. Na pewno z mojej strony jest wyciągnięta ręka. Pytanie tylko, czy ci, którzy rządzą, będą chcieli zmian, będą chcieli naprawy Rzeczpospolitej takiej, jakiej dzisiaj potrzebuje polskie społeczeństwo" - powiedział. Dodał, że chce podjąć dyskusję na temat zmian w systemie emerytalnym. "Być może powinien on zostać dość radykalnie przebudowany, przemodelowany. Chciałbym o tym porozmawiać z ekspertami, usłyszeć, jakie są propozycje, możliwości" - powiedział. Dodał, że nie da się jednak zmienić niczego z dnia na dzień, ale jest to proces długofalowy.
