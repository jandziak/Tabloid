W sobotę w Warszawie rozpocznie się Ogólnopolski Przegląd Monodramu Współczesnego. W tegorocznej edycji zostanie zaprezentowanych 10 spektakli, w tym "Spowiedź szaleńca" o Auguście Strinbergu i "toniejestpostawartystyczna!" o Tadeuszu Kantorze. Ogólnopolski Przegląd Monodramu Współczesnego to cykliczne wydarzenie, które w tym roku odbędzie się po raz 13. Na deskach Teatru WARSawy między 7 a 13 września zostanie zaprezentowanych łącznie 12 spektakli, w tym 10 konkursowych oraz dwa laureatów poprzednich edycji. Zwycięzcę wyłoni jury w składzie: reżyser Piotr Ratajczak, aktorka Anna Seniuk, krytyk teatralny Jacek Wakar oraz osoba wylosowana spośród publiczności. - Do konkursu w tym roku zostało zgłoszonych 41 spektakli. Spośród DVD nadesłanych przez artystów wyłoniliśmy 10 najlepszych. Wybraliśmy spektakle, które wydawały nam się najciekawsze lub najbardziej fachowo przygotowane. Interesowała nas również tematyka - powiedziała w piątek kierownik literacki Teatru WARSawy Monika Rejtner. - Są to sztuki zarówno profesjonalnych teatrów, ale i amatorów - dodała. Spektakle będą prezentowane od 7 do 12 września. Cykl rozpocznie "Spowiedź szaleńca" według autobiograficznej powieści Augusta Strindberga. W głównej roli wystąpi Przemysław Chojęta z Teatru Polskiego w Poznaniu. Na scenie Teatru WARSawy pojawią się też m.in. "Miniatury" - projekt muzyczno-teatralny Dominiki Kojro i Michała Siwaka o poezji Marii Pawlikowskiej-Jasnorzewskiej, "Pieśń nad pieśniami" w reżyserii Macieja Wojtyszki na podstawie opowiadania Szolema Alejchema czy "Marzenie Nataszy" o nastolatce zakochanej w starszym mężczyźnie. Według organizatorów w tym roku zgłoszonych zostało stosunkowo dużo przedstawień stand-upowych, czyli zbliżonych do komediowych monologów prowadzonych przed publicznością. Tegoroczne spektakle są bardzo wysokiej jakości. Jest też sporo kontrowersyjnych, takich jak np. "Wielcy inni: Jezus, Gombrowicz, Osiecka" czy "Porozmawiajmy po niemiecku" - powiedziała Rejtner. Zauważyła jednocześnie, że "mało jest wśród finałowych spektakli takich +literackich+, opierających się na wielkiej, klasycznej literaturze, czyli np. na Dostojewskim. Mamy tylko jednego Becketta. Są też w dziesiątce sztuki awangardowe. Tegoroczne są bardzo zanurzone w +tu i teraz+, wiele z nich mówi o problemach takich jak alkoholizm kobiet, śmierć dziecka" - mówiła. Przegląd rozpocznie się w sobotę warsztatami "Jaka jest Twoja historia", które poprowadzi Monika Rejtner. W ramach zajęć uczestnicy będą pracować nad swoimi przyszłymi monodramami. Druga tura warsztatów odbędzie się w niedzielę, 6 września, i zakończy wieczornym pokazem. W weekend odbędzie się także fotograficzna sesja "Portret prywatny, czyli bliskie spotkanie z Andrzejem Świetlikiem" oraz spotkanie z fotografem, które poprowadzi Piotr Ratajczak. W trakcie przeglądu zostaną zaprezentowane też spektakle zeszłorocznych laureatów - "Samospalenie" o historii Ryszarda Siwca w reżyserii Krzysztofa Szekalskiego oraz polityczna satyra inspirowana tekstami Niemcewicza "Od przodu i od tyłu" z główną rolą Mateusza Nowaka. Przegląd zakończy się w niedzielę, 13 września. Twórca najlepszego spektaklu otrzyma 10 tys. złotych. Po ogłoszeniu wyników na koncercie wystąpi multiinstrumentalista i kompozytor Maciej Trifonidis. Szczegóły dotyczące programu oraz biletów są dostępne na stronie internetowej http://www.przegladmonodramu.of.pl/ (ek)
