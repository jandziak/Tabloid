Nawet milion uchodźców może w tym roku przybyć do Niemiec zamiast prognozowanych dotąd przez władze 800 tysięcy - napisał wicekanclerz i szef SPD Sigmar Gabriel w liście do swej partii, który dziś ukazał się na stronie internetowej socjaldemokratów. Wiele wskazuje na to, że w tym roku przyjmiemy nie 800 tys. uchodźców, jak to przewidywało ministerstwo spraw wewnętrznych, ale milion" - podkreślił Gabriel. MSW Niemiec podniosło prognozę z 450 tys. do 800 tys. uchodźców spodziewanych w tym roku w kraju zaledwie 19 sierpnia. W 2014 roku do Niemiec trafiło ok. 200 tys. uchodźców. Niedawno Gabriel ocenił, że Niemcy będą w stanie przyjmować rocznie pół miliona imigrantów, "a może nawet więcej", przez kilka najbliższych lat. Wczoraj rząd w Berlinie przywrócił czasowo kontrole na granicach kraju, aby ograniczyć napływ imigrantów. Jak poinformowało niemieckie MSW, działania władz początkowo będą się koncentrować na granicy z Austrią. Władze Monachium i kilku innych najbardziej obleganych landów RFN ogłosiły, że ich możliwości przyjmowania uchodźców wyczerpały się. Gabriel w liście do SPD bronił decyzji o czasowym przywróceniu kontroli granicznych. "Chodzi o zachowanie kontroli nad granicami w nieprzewidywalnej sytuacji wyjątkowej i powrót do uporządkowanego funkcjonowania, a także o wysłanie sygnału pod adresem europejskich partnerów, że Niemcy nie są w stanie w pojedynkę przyjąć wszystkich uchodźców" - powiedział. Zapewnił też, że wznowienie kontroli na granicach nie oznacza ich trwałego zamknięcia ani odwołania prawa do azylu. "Każdy, kto na niemieckiej ziemi złoży wniosek o azyl, ma prawo zostać u nas do otrzymania decyzji" - zaznaczył. Dziś w Brukseli spotkają się ministrowie spraw wewnętrznych krajów UE, aby omówić sposoby złagodzenia kryzysu, w tym proponowany przez Komisję Europejską plan rozdzielenia między państwa unijne 160 tys. uchodźców. (gż)
