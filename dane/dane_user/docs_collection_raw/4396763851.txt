W ostatni dzień lipca zmarł legendarny pro wrestler "Rowdy" Roddy Piper. Miał zaledwie 61 lat. Wiele osób, zwłaszcza w USA, było zszokowanych tą wiadomością. Jednak, kiedy dokładniej przyjrzymy się gwiazdom tej sportowej rozrywki, które występowały w najpotężniejszej organizacji World Wrestling Entertainment w latach 80-tych i 90-tych to zobaczymy, że mało kto dożył tak "zaawansowanego" wieku, jak Kanadyjczyk. Piper nigdy nie uchodził za ringowego kulturystę. Jego muskulatura w przeciwieństwie do innych gwiazd pro wrestlingu nie wyglądała imponująco. Nadrabiał ogromnym talentem i charyzmą. Jego walki porywały publiczność ze względu na brudne sztuczki stosowane w ringu i umiejętność doskonałej współpracy ze zdecydowanie słabszymi przeciwnikami, którzy dzięki niemu wchodzili na wyższy poziom. W ciągu minuty kilkoma słowami lub gestami potrafił sprawić, że z ulubieńca kibiców przemieniał się w najbardziej znienawidzonego zapaśnika, jaki kiedykolwiek postawił nogę w ringu. Ulubieniec tłumów, ikona ery Rowdy" zwłaszcza w latach 80-tych był czołową gwiazdą WWE i tylko nieznacznie ustępował królowi tamtej ery Hulkowi Hoganowi. Obaj wystąpili w walce wieczoru pierwszej gali nazwanej Wrestlemania, na którą dziś przychodzi na największe stadiony w USA prawie 100 tysięcy fanów. W dużej mierze to właśnie dzięki niemu Hogan został tak dużą gwiazdą, a federacja zaczęła zarabiać grube miliony dolarów. Sam Piper także potrafił się wybić, grał w filmach (m.in. "Oni żyją" Johna Carpentera), występował w teledyskach itd. Ale jest w jego śmierci coś bardzo niepokojącego, o czym debatują dziś czołowi felietoniści i dziennikarze zajmujący się sportami walki i pro wrestlingiem w Stanach. W ciągu ostatnich 15 lat Piper sporadycznie pojawiał się w ringu. Stoczył maksymalnie kilkanaście walk, przeważnie występował na galach amerykańskich organizacji, jako dodatkowa "atrakcja" mająca zabawić publikę swoim przemówieniem. Zastanawiają się, jak skończą ci, którzy są o wiele bardziej aktywni. Wracają również do wypowiedzi Pipera z 2003 roku, gdy w programie "HBO Real Sports" wyznał, że z powodu problemów zdrowotnych prawdopodobnie "nie dożyje 65 roku", a w ringu musi się pojawiać tylko dlatego, by doczekać do emerytury. W tym samym programie powiedział, że "przez wiele lat brał różne środki" i nie ogląda siebie w telewizji, bo "nie lubi tej osoby, w którą się zmienia". Piper pomylił się o cztery lata. 31 lipca doznał ataku serca w trakcie snu. Nie brakuje głosów, że i tak miał dużo szczęścia. Brał hormon wzrostu, testosteron, kokainę, a jeszcze w 2008 palił marihuanę. W tym ostatnim przypadku w celach medycznych, bo pomagała w walce z rakiem, który dopadł go dwa lata wcześniej. Długo prowadził życie gwiazdy rocka. Tak jak większość jego kolegów z ringu, których już nie ma. Szybciej, lepiej, mocniej W 1990 roku organizacja World Wrestling Entertainment w zależności od miesiąca zatrudniała od 48 do 56 zapaśników i menedżerów mających status gwiazdy. Większość z nich występowała w federacji zarządzanej przez Vince'a McMahona Jr. od kilku lat. Dziś nie żyje przynajmniej 21 osób, które w tamtym okresie decydowały o sile WWE. Z kolei w tym samym roku, podczas szóstej edycji Wrestlemanii, która po dziś jest jedną z najbardziej pamiętnych w historii z uwagi na niesamowitą publiczność zgromadzoną na stadionie SkyDome w Toronto, wystąpiło 46 zawodników i menedżerów. Nie żyje 14 z nich, ale tylko cztery osoby miały 60 lat lub więcej. Najmłodszy, Rick Rude, zmarł na atak serca w wieku 40 lat. Jak wygląda porównanie Wrestlemanii 6 z wielkim futbolowym świętem, jakim był Super Bowl XXIV zakończony legendarnym triumfem San Francisco 49-ers nad Denver Broncos (55:10)? Fatalnie. W pierwszych składach wystąpiło łącznie 44 zawodników. Dziś nie żyje tylko jeden, Ron Holmes. Zmarł mając 48 lat. Dlaczego ludzie rywalizujący w jednym z najbardziej kontaktowych sportów, często narzekający na masę kontuzji i występujący na zastrzykowych blokadach, nie mają tak dużych problemów zdrowotnych, co zawodowi zapaśnicy? Wszystko zaczęło się pod koniec lat 70-tych, gdy coraz bardziej popularna w USA była kulturystyka, a w 1977 roku światło dzienne ujrzał dokument "Pumping Iron", w którym sam Arnold Schwarzenegger rywalizował z nowojorczykiem Lou Ferrigno. Młodzi ludzie chcieli wyglądać jak gladiatorzy, a siłownie zaczęły powstawać niczym grzyby po deszczu. Otwierali je profesjonaliści, jak i kompletni laicy mający pieniądze i chcący zarabiać jeszcze więcej. Kilkanaście lat wcześniej zaczęły pojawiać się sterydy, które w połączeniu z ostrym treningiem dawały niesamowite efekty i zachęcały do jeszcze częstszego stosowania. Pro wrestlerzy już wcześniej brali środki zwiększające przyrost masy mięśniowej, ale dopiero, kiedy publiczność zaczęła zdecydowanie bardziej reagować na ludzi o ogromnych gabarytach uznali, że warto aplikować sobie jeszcze większe dawki. Jednak lata 80-te to już prawdziwa jazda bez trzymanki. Od 1985 roku za sprawą Wrestlemanii I rozpoczął się "boom" na pro wrestling. Właściciel WWE Vince McMahon Jr. chciał zarabiać pieniądze i całkowicie zniszczyć konkurencję. Wiedział, co przyciąga ludzi. Wiedział, że gwiazdy muszą odpowiednio wyglądać, a sukces Hulka Hogana był dla niego wystarczającym potwierdzeniem swojej teorii. Choć McMahon nigdy oficjalnie się do tego nie przyznał, było wielu zawodników twierdzących, że bardzo wyraźnie sugerował, jak powinni się prezentować i podkreślał, że dobrze wiedzą, jak osiągnąć zamierzony cel. Nie biorę żadnej odpowiedzialności za to, co robili ci ludzie. Pracowali dla mnie przez długi czas, pracowali dla innych organizacji. Nie jestem odpowiedzialny za to, jak wyglądał ten biznes w przeszłości, jak się w nim znaleźli i jak dorastali. Oni mieli swoje złe przyzwyczajenia i to nie jest moja wina" - mówił w 2007 roku McMahon. Na sterydach nie koniec. Zawodnikom towarzyszyły narkotyki, ale przede wszystkim silne środki przeciwbólowe. Nie brakuje głosów, że to była największa plaga, która w przyszłości doprowadziła do wielu tragicznych wydarzeń. Jednak walka o swoją pozycję w WWE, a co za tym idzie większe pieniądze, była tak ogromna, że nikt nie chciał zrezygnować z występów. Wrestlerzy woleli ryzykować zdrowie, niż ponownie spaść na dno i miesiącami dobijać się na szczyt. Wielu z nich łączyło "pain killery" z alkoholem. Gdy przed wyjazdem na następną galę nie mogli podnieść się z łózka, to brali coś na wzmocnienie. Kolejne gale, kolejne hotele i kolejne imprezy przepełnione alkoholem i wszelkiego rodzaju substancjami farmaceutycznymi i nie tylko. Tak wyglądało życie zdecydowanej większości zawodowych zapaśników jeszcze 25-20 lat temu. Styl życia w latach 80-tych może być odpowiedzialny za to, co dzieje się dziś. Ale ci, którzy byli mądrzejsi potrafili się od tego oderwać" - uważa McMahon. "Wiedziałem, że małe ilości im nie zaszkodzą" Dystrybucja sterydów bez wcześniejszego przeprowadzenia badań i wystawienia odpowiedniego dokumentu jest nielegalna w USA od 1988 roku. Niewiele później FBI wszczęło śledztwo w sprawie sprzedawania niedozwolonych środków przez Dr. George'a Zahoriana. Dotarły do nich informacje, że współpracuje z wieloma gwiazdami WWE, w tym Piperem i Hoganem. Co więcej, miał wysyłać paczki z odpowiednimi "suplementami" także na adres biura WWE w Stamford, Connecticut. Wtedy wyszło na jaw, że sam Vince McMahon próbował sterydów, do czego wkrótce przyznał się przed sądem. Jednak robił to, kiedy ich dystrybucja była legalna. Dlatego nie martwił się sobą tylko Hoganem. Nie chciał, by jego człowiek numer jeden zeznawał, co bardzo zaszkodziłoby wizerunkowi "Hulkstera" i wpędziło WWE w kłopoty finansowe. - Znałem tych atletów. Zajmowałem się nimi. Dbałem o ich wygląd i samopoczucie. Brali minimalne ilości lekarstw, które także dostawali w minimalnych dawkach. Wiedziałem, że na pewno im nie zaszkodzą. Przez dziesięć lat odkąd ich znam, żaden nie był na cokolwiek chory, nic nie przeszkodziło im w wykonywaniu zawodu, jakim jest wrestling - tłumaczył przed sądem Zahorian. Ostatecznie W 1993 r. Zahorian został skazany na trzy lata więzienia, ale już McMahon uniknął kary, gdyż żaden z zawodników nie zeznał, że zmuszał ich do brania jakichkolwiek środków teraz lub w przeszłości. Nikt nie chciał ryzykować utraty pracy zarazem zdając sobie sprawę, że trudno będzie zarobić równie dobre pieniądze u konkurencji, która dopiero rosła w siłę. Walka rozpoczęta, ale efekty wciąż nie zachwycają WWE postanowiło działać, by nikt nie kojarzył ich ze wspomnianą aferą. Na galach coraz ważniejsze role odgrywali zawodnicy o mniejszej, bardziej naturalnej posturze. Hogan także usunął się w cień na jakiś czas, podobnie jak McMahon W końcu wprowadzono specjalną politykę zwalczającą wrestlerów zażywających nielegalne substancje. Choć badania WWE nie zawsze zdawały egzamin, to liczba zgonów nieco zmalała. Od 2006 roku polityka największej organizacji pro wrestlingu dotycząca niedozwolonych środków jeszcze bardziej się zaostrzyła i jest regularnie ulepszana. Impulsem do działań była niestety śmierć Eddiego Guerrero, zawodnika, który przez lata stosował sterydy i środki przeciwbólowe, by nadążyć za konkurencją. Jego serce nie wytrzymało. Teraz wrestlerzy są badani wyrywkowo. Za pierwsze przewinienie dostają 30 dni zawieszenia i płacą z własnej kieszeni, za drugie przewinienie pauzują przez 60 dni, a w przypadku trzeciego są zwalniani. Oprócz tego WWE oferuje wszystkim obecnym oraz byłym gwiazdom bezpłatny pobyt w ośrodku odwykowym. Wszystko zmierza w coraz lepszym kierunku, choć nieustannie pojawiają się pytania, czy organizacja rzeczywiście w równie sprawiedliwy sposób sprawdza wszystkich zawodników, czy też pomija największe gwiazdy. Ostatnim wrestlerem będącym pod kontraktem i regularnie występującym w ringu WWE, który zmarł, był Chris Benoit. "The Crippler" w czerwcu 2007 roku zamordował swoją rodzinę, a następnie popełnił samobójstwo. Kilka miesięcy wcześniej został przyłapany na stosowaniu testosteronu. Tuż przed zabiciem żony i dziecka także przeszedł badania. Był czysty...
