Blisko setka zawodników z 24 krajów weźmie udział w mistrzostwach świata w rozwiązywaniu zadań szachowych (solvingu), które we wtorek i środę odbędą się w Ostródzie. Czempionat jest częścią prestiżowego 58. Kongresu Kompozycji Szachowej. Polacy faworytami Faworytem mistrzostw jest biało-czerwona reprezentacja, która od sześciu lat rokrocznie zdobywa złoto tej imprezy. W ostródzkim hotelu Willa Port tytułu bronić będą: Kacper Piorun (KSz Stilon Gorzów Wlkp.), Piotr Murdzia (MLKS Ostródzianka Ostróda) i Aleksander Miśta (UKS Rotmistrz Grudziądz). Najbardziej utytułowany zawodnik globu to Murdzia – ma w dorobku 22 medale MŚ i 20 ME. On i jego partnerzy liczą na dwa złote medale - indywidualnie i zespołowo. - Apetyt rośnie w miarę sukcesów, więc nasze oczekiwania to nie tylko tytuł najlepszej drużyny świata, ale również pierwsze miejsce na podium kategorii indywidualnej dla któregoś z nas – powiedział pochodzący z Gdańska 40-latek, który jest także szefem wyszkolenia i sekretarzem Polskiego Związku Szachowego. Najliczniejsza grupa zawodników przyjedzie z Niemiec. Mocny skład będą mieli Anglicy, Rosjanie, Serbowie, Ukraińcy i Azerowie. Wirtuozi zadań szachowych W skład kompozycji szachowej wchodzą dyscypliny układania i rozwiązywania zadań szachowych i jest to odrębna dziedzina od praktycznych szachów. Zadanie szachowe to pewien układ figur i pionków na szachownicy wraz z podaną informacją dotycząca celu, który musi być osiągnięty. Przykładowym celem może być: mat w dwa ruchy, mat w cztery ruchy czy po prostu wygrana. - Okazuje się, że nie istnieje program komputerowy, który potrafiłby stworzyć cenione zadanie. Każde zadanie jest ułożone przez ludzi, zwanych kompozytorami lub problemistami. Pragnieniem kompozytorów jest ułożenie zadania, które będzie się innym podobać, czy też będzie zawierać ciekawy motyw – tłumaczy arcymistrz Aleksander Miśta. Kongres z atrakcjami dla kibiców Rokrocznie od 1956 roku, kiedy to powstała międzynarodowa organizacja zrzeszająca środowisko kompozytorów i solverowców, poza dwoma wyjątkami, organizowany jest międzynarodowy kongres kompozycji szachowej (WCCC). Delegaci z całego świata podejmują na nim decyzje dotyczące zasad panujących w kompozycji, a także przeprowadzają wspominane mistrzostwa globu. W swojej historii wydarzenie odbywało się dotychczas na trzech kontynentach, najczęściej w Europie, ale nigdy wcześniej w Polsce. Jak zapowiadają organizatorzy, Ostróda będzie gościć wielu wybitnych problemistów. Swój udział potwierdziło 182 uczestników z 30 krajów. Gospodarze imprezy zamierzają przybliżyć solving krajowej publiczności. W poniedziałek 3 sierpnia został zorganizowany otwarty konkurs rozwiązywania zadań, tzw. Open, czyli 12 zadań w trzy godziny. W środę wieczorem, przy współpracy z firmą Egmont, po raz pierwszy zostanie przeprowadzony turniej w Szachy Solo (ang. Solitaire Chess). W czwartek 6 sierpnia w godzinach 19-22 zostaną przeprowadzone rozrywkowe turnieje rozwiązywania, tzw. Quick Show i Solving Show. - Aby pokazać kibicom kunszt solverowców zapraszamy między innymi na czwartkowy show, podczas którego każdy będzie mógł zobaczyć na telebimie, jak w mgnieniu oka najlepsi zawodnicy potrafią opanować chaos panujący na szachownicy – zachęcał Murdzia. Uczestnicy będą rozwiązywać 30 zadań, które będą wyświetlane poprzez rzutnik w czasie 30 minut – przy czym co minutę następuje zmiana zadania. Następnie najlepsi z Quick Show zmierzą się w turnieju Solving Show, gdzie systemem szwajcarskim będą rozwiązywali zadania parami. Wstęp na imprezę jest wolny. Za: Informacja prasowa
