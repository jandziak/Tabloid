Atal, którego sprzedaż na koniec sierpnia wynosiła 1057 lokali, podtrzymuje że w całym roku chce znaleźć nabywców na 1.500-1.800 mieszkań - poinformowali na konferencji przedstawiciele spółki. „Cały czas chcemy osiągnąć sprzedaż 1,5-1,8 tys. mieszkań w tym roku, a w kolejnych latach ją zwiększać” - powiedział Mateusz Juroszek, wiceprezes dewelopera. Wiceprezes przypomniał, że zgodnie ze średnioterminową strategią spółka chce sprzedawać 1,5-1,8 tys. mieszkań rocznie w latach 2015-17 oraz 2-2,5 tys. w latach 2018-20. „Już dawno moglibyśmy sprzedawać 2 tys. lokali, to nie jest dla nas problem. Ale priorytetem jest dla nas marża” - dodał Zbigniew Juroszek. W lipcu i sierpniu spółka sprzedała łącznie 251 mieszkań, a w okresie styczeń-sierpień znalazła nabywców na 1.057 lokali, co oznacza wzrost o 49 proc. rdr. W ofercie dewelopera na koniec sierpnia znajdowało się 2.271 mieszkań. Atal wypracował w I półroczu 2015 r. 108,4 mln zł, 22,5 mln zł zysku z działalności operacyjnej i 16,7 mln zł zysku netto przypadającego akcjonariuszom jednostki dominującej. Marża brutto 29 proc. wobec 26 proc. przed rokiem. Deweloper przekazał w I połowie 2015 r. 304 wobec 754 przed rokiem. W drugiej połowie roku spółka chce zakończyć 7 inwestycji na 47,1 tys. m kw. PUM. „Zaawansowanie sprzedaży w tych inwestycjach jest duże. Ale przekazania będą też zależały od warunków pogodowych” - skomentował prezes. „Oprócz tego będziemy wydawać mieszkania w zapasach” - dodał wiceprezes. Aktualnie spółka realizuje 22 projekty na blisko 200 tys. m kw. PUM. Atal przygotowuje uruchomienie w ciągu najbliższych 2-3 lat 26 nowych inwestycji o łącznej powierzchni 234 tys. m kw. PUM, z czego 12 inwestycji zostanie uruchomionych w Krakowie, a 7 na rynku warszawskim. Pod wszystkie inwestycje deweloper ma już zabezpieczone grunty. W I połowie roku deweloper zakupił grunty w Krakowie i Warszawie za 70 mln zł. Spółka zakupiła także od spółki zależnej grunt w Łodzi. „Cały czas prowadzimy negocjacje w sprawie zakupu kolejnych gruntów. Kolejne transakcje będą miały miejsce w II połowie roku” - powiedział Zbigniew Juroszek. Atal działa we Wrocławiu, Warszawie, Katowicach, Krakowie i Łodzi. „Myślimy o powiększeniu o jedną lokalizację, chodzi o Trójmiasto. Cały czas badamy ten rynek” - powiedział prezes.
