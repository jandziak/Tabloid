W drugim meczu mistrzostw świata juniorów w meksykańskiej Tijuanie Polacy za rywali mieli Amerykanów. Biało-Czerwoni pewnie zwyciężyli 3:0 25:22, 25:19, 25:14) i o awans zagrają w niedzielę z Argentyną. Polacy "przespali" początek meczu z Amerykanami. Rywale prowadzili wysoko (12:7) i popadli w samouwielbienie. Gracze USA nie docenili w tym momencie potencjału ekipy Jakuba Bednaruka. Polacy ambitnie i z determinacją odrabiali straty. Jeszcze przed umownym finiszem odrobili straty (19:19) i wyszli na prowadzenie. Tym razem Biało-Czerwoni wyciągnęli wnioski z finalnych części setów z meczu otwarcia z Rosją. Polacy zagrali dojrzale i zwyciężyli do 22. Start drugiej odsłony należał do polskich siatkarzy. Młodzi Amerykanie próbowali dowieść, że walkę mają wpisaną w swoją mentalność. Podczas pierwszej przerwy technicznej mieli tylko jeden punkt straty. Polacy z każdą akcją przekonywali, że konsekwentne szkolenie to ich atut. Spokojnie i w sposób dojrzały punktowali rywali zwyciężając wyraźnie do 19. Wynik 0:2 złamał ambitną amerykańską młodzież a zbudował polską. Zespół Jakuba Bednaruka grał konsekwentnie i od początku trzeciej odsłony realizował przedmeczowe założenia – czyli grać swoje – lepiej niż rywale. Polacy byli skuteczni i spokojni – pokonali USA do 14, a w meczu 3:0. O awans do ćwierćfinału Polska zagra z Argentyną w niedzielę. W kategorii juniorów reprezentacja Polski ma w dorobku tytuły mistrzów świata z lat 1997 i 2003. Polska – USA 3:0 (25:22, 25:19, 25:14) Sędziowali: Khaled Al-Zughaibi (Arabia Saudyjska), Essomey Mbouteke (Kamerun) Widzów: 300 Polska: Marcin Komenda (1), Paweł Halaba (10), Marcin Kania (6), Bartłomiej Lemański (5), Aleksander Śliwka (10), Bartłomiej Lipiński (16), Jakub Popiwczak (libero) oraz Krzysztof Bieńkowski, Rafał Szymura, Paweł Gryc (2), Dominik Depowski USA: Andrew Benesh (1), Soren Peter Dion Kindem, Kupono Fey (2), John Hatch (4), Jeffrey Jendryk II (11), George Perinar (4), Hayden Boehle (libero) oraz Christopher Nugent (4), Colby Harriman (3), Jennings Franciskovic, Richard Gevis Jr, Matthew Walsh Jr. Za: PZPS, FIVB
