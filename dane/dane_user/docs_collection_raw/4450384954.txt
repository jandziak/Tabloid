Nadmorskie sklepy z plażową tandetą okazują się zwierciadłem rubasznej duszy przesądnego Polaka. Co oferują w tym roku? W czasie letniej kanikuły nad morze suną długie sznury samochodów, wiozących nierzadko całe rodziny spragnione słońca, lenistwa i smażonej rybki. Gdy turyści dotrą już na plaże, wygrodzą na nich "swoje" kawałki piachu i odgrodzą się parawanami od sąsiadów, wydm i morza, pojawia się u nich pragnienie, by uprzyjemnić sobie tę chwilę nie tylko kąpielą, piciem piwa i lizaniem lodów, ale także zakupem czegoś wyjątkowego. Liczne sklepiki z pamiątkami oferują szeroki wachlarz atrakcji: od klasycznych muszelek, bursztynów, latarni morskich i plastikowych żaglówek w różnych rozmiarach, przez wywieszki i naklejki na samochody informujące, kto nimi jedzie, jakie uprawia sporty i jaką wyznaje religię, aż po przedmioty przynoszące szczęście: talizmany, breloczki, naszyjniki i... obrazy z Żydami. Żydzi mogą stać się przebojem tego sezonu, bo jak głosi instrukcja, obraz powieszony w przedsionku lub przedpokoju do góry nogami, zapewni gospodarzowi bogactwo, a przynajmniej finansową pomyślność. Aż dziw, że żaden z banków nie wpadł dotąd na pomysł, aby takie obrazki oferować wraz z nowymi atrakcyjnymi kredytami lub kontami. Pomieszanie przesądów i utrwalonych stereotypów świetnie trafia w zapotrzebowania rozgrzanych słońcem plażowiczów. Kupują kiczowatych, namalowanych Żydów wierząc, że dzięki nim za rok pojadą gdzieś dalej - na Majorkę, może na Seszele, a może nawet na Bora Bora. Sprawa z pozoru błaha, ale gdyby uważnej przyjrzeć się asortymentowi nadmorskich sklepów, ze zdumieniem zobaczylibyśmy w nich - jak w zwierciadle - biesiadną, rubaszną i całkiem nie XXI-wieczną duszę Polaka. Swoją drogą ciekawe, w ilu polskich domach powieszono kiczowate obrazki Żydów wierząc, że przyniosą mieszkańcom dobrobyt. I co, widząc je, powiedział ksiądz, gdy odwiedził parafian po kolędzie?
