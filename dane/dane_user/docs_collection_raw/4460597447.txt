Najnowocześniejsze w kraju laboratorium typu cleanroom otwarto we Wrocławskim Centrum Badań EIT+. Ma służyć do badań w sterylnych warunkach materiałów wrażliwych na zanieczyszczenia i wpływ warunków zewnętrznych. Kosztowało 35 mln zł. Jak powiedział podczas otwarcia prezes EIT+ prof. Jerzy Langner, w tym najnowocześniejszym w Polsce laboratorium typu cleanroom uzyskuje się czystość większą niż w próżni kosmicznej. Dyrektor departamentu nanotechnologii EIT+ prof. Detlef Hommel zaznaczył, że laboratoria epitaksji i nanotechnologii struktur półprzewodnikowych posłużą m.in. do badań nad osadzaniem warstw za pomocą wiązek molekularnych oraz osadzaniem związków metaloorganicznych z fazy gazowej. - Pracować w nim będą nasi naukowcy, ale jesteśmy otwarci na współpracę z firmami i wykorzystanie badań w przemyśle - powiedział Hommel. Laboratoria tego typu są przystosowane też do produkcji z wykorzystaniem materiałów o wysokiej czystości takie jak procesory komputerowe, tranzystory, mikroczipy. Jak poinformowano, zajmujące 12 tys. metrów kw. laboratoria dysponują ponad 20 urządzeniami do odpowiedniej preparatyki różnych materiałów zarówno do elektronowej mikroskopii transmisyjnej jak i skaningowej. Największym urządzeniem jest mikroskop elektronowy FEI TITAN 3 G2 60-300. Waży ponad 3,5 tony i mierzy ponad 3,5 m i jest obecnie jedynym transmisyjnym mikroskopem elektronowym o takiej konfiguracji w Polsce. Jak poinformował Jakub Śliwiński z EIT+, całe powietrze wewnątrz pomieszczeń jest ciągle filtrowane przez zestaw filtrów HEPA w celu usuwania zanieczyszczeń powstałych wewnątrz. Pracownicy wchodzący i opuszczający pomieszczenie muszą zrobić to przez śluzę powietrzną, a wewnątrz muszą przez cały czas być ubrani w specjalne kombinezony ochronne, maski na twarz, obuwie. Zabroniony jest nawet makijaż. Urządzenia wewnątrz cleanroom są specjalnie tak zaprojektowane, aby nie generowały dodatkowych zanieczyszczeń, a materiały takie jak: papier, ołówki, tkaniny naturalne są zabronione. Wrocławskie Centrum Badań EIT+ powstało w 2007 r. To spółka, która ma wspomagać na Dolnym Śląsku rozwój gospodarki opartej na wiedzy, poprzez działanie w każdym z trzech jej głównych elementów: nauce, innowacji i edukacji. Udziałowcami spółki jest pięć wrocławskich uczelni - Politechnika Wrocławska, Uniwersytet Medyczny im. Piastów Śląskich, Uniwersytet Przyrodniczy, Uniwersytet Wrocławski i Uniwersytet Ekonomiczny oraz miasto Wrocław. (sp)
