Z powodu fali migrantów Słowacja wprowadziła środki kontroli na swych granicach z Austrią i Węgrami - poinformował dziś czeski minister spraw wewnętrznych Milan Chovanec po spotkaniu ze swym słowackim odpowiednikiem Robertem Kalinakiem. Obie strony zgodziły się, że kwoty imigrantów nie mają sensu, zwłaszcza w kontekście ostatnich działań podjętych przez Niemcy na granicy" - napisano w oświadczeniu czeskiego ministra. Czechy i Słowacja natychmiast wprowadzają środki na granicy z Austrią. Słowacja zrobi to też na granicy z Węgrami" - czytamy. W komunikacie dodano, że te środki będą zmieniane w zależności od rozwoju sytuacji. Chovanec i Kalinak porozumieli się także w sprawie bardziej intensywnej wymiany informacji. AFP nie udało się potwierdzić w słowackim resorcie spraw wewnętrznych informacji o zaostrzeniu kontroli. Już wczoraj wieczorem Czechy ogłosiły, że wzmocnią patrole policyjne na granicy z Austrią. Powodem była decyzja Niemiec o wprowadzeniu tymczasowych kontroli granicznych ze względu na napływ migrantów. Migranci, którzy próbują dotrzeć do bogatszych krajów UE, takich jak Niemcy czy Szwecja, na swej trasie przemierzają m.in. Czechy i Słowację. Te dwa państwa, podobnie jak Polska i Węgry, sprzeciwiają się proponowanym przez Komisję Europejską obowiązkowym kwotom imigrantów dla krajów unijnych. Propozycję tę popierają m.in. Niemcy. (gż)
