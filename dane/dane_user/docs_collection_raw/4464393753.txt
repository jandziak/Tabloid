Spółki europejskie będą mogły prowadzić działalność w zakresie gier hazardowych na terytorium Polski - umożliwia to podpisana przez prezydenta nowelizacja ustawy hazardowej. Chodzi o spółki posiadające siedzibę na terytorium państwa członkowskiego UE lub Europejskiego Stowarzyszenia Wolnego Handlu. Spółki te będą mogły prowadzić działalność w zakresie gier hazardowych na zasadach i warunkach określonych w zatwierdzonym regulaminie, udzielonej koncesji lub udzielonym zezwoleniu, pod warunkiem ustanowienia przedstawiciela bądź w formie oddziału. W obecnym stanie prawnym działalność w zakresie: gier cylindrycznych, gier w karty, gier w kości, gier na automatach, gry bingo pieniężne, zakładów wzajemnych oraz loterii audiotekstowych może być prowadzona wyłącznie w formie spółki akcyjnej lub spółki z ograniczoną odpowiedzialnością, mającej siedzibę na terytorium Polski" - czytamy w komunikacie Kancelarii Prezydenta. Ustawa doprecyzowuje przepisy dotyczące warunków, jakie muszą spełniać spółki prowadzące działalność w zakresie organizowania poszczególnych gier, reglamentacji działalności w zakresie prowadzenia poszczególnych rodzajów gier, w tym ograniczenia możliwości urządzania gier na automatach wyłącznie do kasyn gry. Doprecyzowane zostają także przepisy dotyczące dokonywania kontroli zmian w kapitale zakładowym spółek prowadzących działalność hazardową, zabezpieczenia finansowego składanego przez podmioty prowadzące działalność hazardową, podatku od gier oraz decyzji rozstrzygających o charakterze gry lub zakładu. Ustawa zawiera również szereg zmian redakcyjnych, terminologicznych i dostosowujących, a także stosowne przepisy przejściowe. Sejm uchwalił ustawę 12 czerwca 2015 r., Senat nie wniósł do niej poprawek. Nowe przepisy wejdą w życie po upływie 14 dni od dnia ogłoszenia. O podpisaniu ustawy przez Bronisława Komorowskiego poinformowała w poniedziałek Kancelaria Prezydenta.
