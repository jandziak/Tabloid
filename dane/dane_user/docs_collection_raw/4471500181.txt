Choć budowa od podstaw trzech pierwszych linii tramwajowych jeszcze się w Olsztynie nie skończyła, władze miasta już planują jej rozbudowę. Chodzi o trasę łączącą największe osiedla miasta z fabryką opon Michelin zatrudniającą około 4,5 tys. pracowników. Budowa linii tramwajowych w Olsztynie prowadzona jest od podstaw. Ten środek komunikacji zbiorowej w Olsztynie powraca po 50 latach do stolicy Warmii i Mazur dzięki unijnym dotacjom. Według urzędników miejskich mieszkańcy Olsztyna będą mogli skorzystać z nowego środka komunikacji miejskiej pod koniec roku, na razie budowa tras wciąż trwa. Władze miasta planują już teraz rozwinięcie sieci linii. Magistrat ogłosił przetarg na opracowanie dokumentacji projektowej na przedłużenie linii tramwajowej łączącej osiedle Jaroty i Pieczewo z fabryką Michelin. Dokumentacja ma dotyczyć także planów budowy węzła przesiadkowego przy dworcu PKP i PKS oraz rozbudowy zajezdni tramwajowej. Nowa nitka tramwajowa z największych osiedli Olsztyna Pieczewa i Jarot do fabryki Michelin ma mieć długość ok. 5,5 km; ponadto kolejny nowy odcinek, który ma się z nią łączyć ma biec wzdłuż ulicy Wilczyńskiego (główna ulica Jarot i Pieczewa-PAP), ta linia ma mieć długość ok. 2,2 km. Patryk Pulikowski z Biura komunikacji społecznej i dialogu w urzędzie miasta w Olsztynie powiedział, że ogłoszenie przetargu wynika wprost z planu zrównoważonego rozwoju transportu publicznego w Olsztynie, który został przyjęty przed trzema laty. - W nim zapisaliśmy, że priorytetem będzie rozwój transportu zbiorowego. Poza tym zarówno Unia, jak i rząd przychylnie patrzą na takie działania"- dodał. Podkreślił, że w IV kwartale ubiegłego roku Zarząd Dróg Zieleni i Transportu (ZDZiT) wyliczył obłożenie poszczególnych ciągów komunikacyjnych. Te informacje też braliśmy pod uwagę. Oczywiście nie jest tak, że wszystko jest postanowione - podkreślił Pulikowski. Dodał, że należy pamiętać, iż wykonawca dokumentacji jest zobowiązany do przeprowadzenia konsultacji z mieszkańcami Olsztyna. "A poza tym przygotowane koncepcje mają być wielowariantowe, więc będzie tu pole do dyskusji podczas wcześniej wspomnianych konsultacji - ocenił. Rzeczniczka Michelin Ewa Konopka powiedziała, że w olsztyńskiej fabryce opon Michelin pracuje około 4,5 tysiąca osób, więc bez wątpienia możliwość dojechania tramwajem do fabryki z Pieczewa i Jarot wpłynie na zmniejszenie ruchu samochodowego. - Zabraliśmy już głos w dyskusji na temat przebiegu nowej linii tramwajowej, przekazując Ratuszowi naszą sugestię, by linia tramwajowa biegła wzdłuż ulicy Leonharda przez Towarową aż do Dworca. Ułatwiłoby to dojazd do pracy tysiącom osób pracujących nie tylko w naszej fabryce, lecz także w innych, licznych zakładach, sklepach i hurtowniach położonych w przemysłowej części miasta - oceniła Ewa Konopka. Budowa tras tramwajowych jest częścią dużego projektu usprawnienia komunikacji miejskiej w Olsztynie. Jego wartość według Ministerstwa Infrastruktury i Rozwoju to 497 mln zł, z czego unijne dofinansowanie wyniesie 350 mln zł. Te obecnie budowane trasy połączą najbardziej odległe dzielnice miasta, Jaroty, Pieczewo i Nagórki z centrum miasta oraz dworcem kolejowym i miasteczkiem studenckim i Uniwersytetem Warmińsko-Mazurskim w Kortowie. Od linii głównej w śródmieściu odchodzić będą dwie krótsze trasy: do kampusu studenckiego w Kortowie i do starówki. Oprócz linii tramwajowych powstała także zajezdnia dla tramwajów oraz nowa ulica - Obiegowa, która skróciła przejazd do śródmieścia Olsztyna. W ramach tego projektu zakupiono tramwaje, zbudowano buspasy, czyli pasy jezdni przeznaczone wyłącznie dla autobusów miejskich, oraz instalowany jest inteligentny system sterowania ruchem ulicznym, uwzględniający skalę natężenia ruchu w godzinach szczytu. (ks)
