Często w zarządach klubów NBA ważne stanowiska otrzymują gracze, którzy wcześniej byli w ekipach tych gwiazdorami. Tak też stało się w Sacramento Kings, gdzie nowym generalnym menedżerem jest od poniedziałku były zawodnik Kalifornijczyków Vlade Divac, a dyrektorem ds. rozwoju zawodników inny legendarny gracz Króli Predrag Stojaković. Obaj gracze są w Sacramento wręcz ikonami i mają ze sobą wiele wspólnych mianownikow. Należeli oni do wielkiej drużyny, która na początku XXI wieku siała postrach na parkietach NBA i prezentowała zdecydowanie najbardziej efektowną wówczas koszykówkę z całej ligi. Do dziś większość ekspertów uważa, że Kings z m.in. Divacem i Stojakoviciem właśnie, a także Mikiem Bibbym czy Chrisem Webberem to najmocniejsza ekipa, która we współczesnej historii ligi nie zdobyła mistrzowskiego pierścienia. Działacze klubu ze stolicy Kalifornii doceniają osiągnięcia wschodnioeuropejskich gigantów - wszak numery obu zawodników zostały zastrzeżone przez organizację - i od teraz mają oni legendę z przeszłości przenieść na lata kolejne. Tym razem w trochę innej roli. . Divac został zaprezentowany w poniedziałek jako dyrektor generalny klubu, czyli w praktyce jedna z najważniejszych, jeżeli nie najważniejsza osoba w Sleep Train Arena (ponad Vlade'em jest już tylko właściciel Vivek Ranadive). To od niego zależało będzie więc zwalnianie i zatrudnianie trenerów oraz transfery u udziałem zawodników. Do tej pory 47-latek pełnił już w drużynie funkcję wiceprezydenta do spraw koszykarskich operacji, teraz doszedł do tego jeszcze stołek generalnego menadżera. Prawą ręką Serba będzie inny były gracz NBA Mike Bratz, który w 1986 roku dziewięcioletnią karierę na parkietach zawodowych zakończył właśnie w barwach Kings. Otrzymają oni wsparcie od kolejnego wiceprezydenta Rolanda Beecha oraz wspomnianego Stojakovicia. Dla Peji jest to pierwsze tak poważne stanowisko, po tym, jak w 2011 roku oficjalnie zakończył koszykarską karierę. - Mamy przywilej rozpoczynać nowy sezon z trzema profesjonalistami wśród klubowych oficjeli. Takie indywidualności jako integralni członkowie naszej kadry zapewniają organizacji unikalną mieszankę koszykarskiej filozofii, doświadczenia oraz rynkowego wyczucia, a także charyzmę i zwycięską mentalność. Z Mikiem, Rolandem i Peją na pokładzie, bardziej niż kiedykolwiek wierzę w przyszłe sukcesy Sacramento Kings - zapowiedział Divac. Obaj Serbowie mają w NBA status wręcz legendarny, jednak to Stojaković był bez wątpienia większą gwiazdą ligi i po prostu lepszym koszykarzem. Przede wszystkim - wraz z Dallas Mavericks zdobył on w 2011 roku mistrzostwo NBA, a do tego dołożył trzykrotny występ w All-Star Game. Największy sukces jego starszego kolegi to wybór do Meczu Gwiazd z 2001 roku. Niemniej jednak to Divac jest z tego duetu starszy i, co ważniejsze, to on pełni w ekipie Kings o wiele ważniejszą rolę. Czy w związku z tym Peja zwraca się do niego per "szefie", niestety nie wiadomo.
