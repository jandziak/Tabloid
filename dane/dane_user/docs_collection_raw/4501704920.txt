Podstawą handlu jest szybkie dostarczenie klientowi zamówionego towaru. Aktualnie liderem w tej materii jest koncern Amazon, który oferuje dostawę tego samego dnia co złożone zamówienie, natomiast za drobną opłatą może również dostarczyć przesyłkę w godzinę. Etsy skopiowało pomysł swego rywala i zapowiada podobnie szybki termin realizacji zamówienia. Etsy to chyba największa w sieci platforma sprzedaży dla osób zajmujących się rękodzielnictwem i samodzielnie produkująca biżuterię, ubrania oraz inne produkty. W dzisiejszych czasach ciężko jednak konkurować z innymi sklepami, które dostarczają klientowi produkt maksymalnie na drugi dzień od złożenia zamówienia, a wiadomo, że dla wielu jest to często główne kryterium decyzji o zakupie. Etsy już wcześniej rozważało propozycję wprowadzenia zasady, która znacznie skróciłaby czas dostawy. Dotychczas przeciwni byli jej sami sprzedawcy, którzy argumentowali, że ich produkty zwykle robione są na zamówienie, więc nie da się dostarczyć tego samego dnia. Wygląda jednak na to, że firma nie ma wyjścia i musi wprowadzić zmiany, które pozwolą jej konkurować z Amazonem. Na razie nowa polityka dostawy będzie testowana w Nowym Jorku, czyli w mieście, w którym Amazon oraz inne sklepy również oferują dostawę tego samego dnia. Partnerem Etsy została firma Postmates i to właśnie ona zajmie się błyskawicznym dostarczaniem zamówionych produktów, a sama usługa dostawy otrzymała nazwę Etsy ASAP. Etsy ASAP dostępne będzie na razie tylko na Manhattanie oraz wybranych rejonach dzielnic Queens, oraz Brooklynu. Nie jest to również opcja tania, gdyż skorzystanie z niej kosztować ma aż 20 dolarów za każdą przesyłkę.
