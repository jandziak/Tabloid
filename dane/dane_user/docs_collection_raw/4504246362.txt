Państwowa Komisja Wyborcza opublikowała na swojej stronie internetowej cząstkowe wyniki niedzielnego referendum. Według tych pierwszych informacji PKW frekwencja wyniosła zaledwie 7,48 proc. Ostateczne wyniki mają być zaprezentowane dziś w godzinach popołudniowych. Na terenie działania ponad 40 delegatur Krajowego Biura Wyborczego frekwencja nie przekroczyła 9 proc. – wynika z oficjalnych protokołów wyników referendum przeanalizowanych przez PAP. Jak dotąd najwyższą frekwencję w skali całego okręgu odnotowano we Wrocławiu - 9,62 proc. Na pierwsze pytanie ("Czy jest Pani/Pan za wprowadzeniem jednomandatowych okręgów wyborczych w wyborach do Sejmu Rzeczypospolitej Polskiej?) odpowiedzi "tak" udzieliło 79,88 procent głosujących. Na drugie ("Czy jest Pani/Pan za utrzymaniem dotychczasowego sposobu finansowania partii politycznych z budżetu państwa?") "tak" odpowiedziało jedynie 16,44 procent Polaków, którzy poszli w niedzielę do urn. Na ostatnie pytanie ("Czy jest Pani/Pan za wprowadzeniem zasady ogólnej rozstrzygania wątpliwości co do wykładni przepisów prawa podatkowego na korzyść podatnika?") twierdząco odpowiedziało natomiast aż 94,22 proc. głosujących. Głosowanie w referendum zakończyło się wczoraj o godzinie 22. Trwało 16 godzin. Przebiegało ono bez zakłóceń. Uprawnionych do głosowania było przeszło 30 milionów Polaków. Z analizy wyników z 41 delegatur Krajowego Biura Wyborczego najniższą frekwencję jak dotąd - 5,35 proc.- odnotowano w okręgu ciechanowskim, obejmującym część północno-zachodnich powiatów województwa mazowieckiego. Niewiele większy odsetek wyborców oddał ważne głosy w okręgu włocławskim, obejmującym swoim terenem południowo-wschodnie powiaty województwa kujawsko-pomorskiego (6,09 proc.), oraz w okręgu łomżyńskim (zachodnie powiaty woj. podlaskiego – 6,15 proc. Najwyższą, jak dotąd, w skali okręgu frekwencję zanotowano w okręgu wrocławskim (9,62 proc.), obejmującym północno-wschodnią część województwa dolnośląskiego, łącznie z miastem Wrocław. Niewiele gorsze wyniki odnotowano także w innych okręgach, w skład których wchodzą m.in. ich aglomeracje. W krakowskim frekwencja w referendum wyniosła 8,16 proc, poznańskim - 8,63 proc., gdańskim – 8,6 proc., katowickim -8,26 proc. W miejscowości Łosiów, gdzie mieszka Paweł Kukiz, frekwencja wyniosła 14,51 proc. (w całej gm. Lewin Brzeski, w której jest Łosiów – 10,05 proc.). W samym Łosiowie za wprowadzeniem jednomandatowych okręgów wyborczych opowiedziało się 93,49 proc. głosujących; przeciw było 6,5 proc. Głos można było oddać w ponad 27 tys. lokali wyborczych. Za granicą utworzono 189 obwodów głosowania. Wydano ponad 21 tys. zaświadczeń o prawie do głosowania. Pakiety referendalne zostały wysłane w kraju do blisko 1,5 tys. osób, za granicą – prawie 4 tys. Oficjalne wyniki, jak szacuje PKW, mogą zostać podane po południu, o podobnej porze, kiedy PKW podała wyniki II tury majowych wyborów prezydenckich (czyli ok. godz. 18). (RZ)
