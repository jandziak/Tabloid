Państwowy dług publiczny po II kwartale wyniósł 858.151,6 mln zł i wzrósł o 31.373,9 mln zł, czyli o 3,8 proc. wobec końca 2014 roku. Wzrost w ujęciu kwartalnym wyniósł 1,2 proc., co oznacza kwotę 9.968,2 mln zł - podało Ministerstwo Finansów w komunikacie. W komunikacie MF podało, że zmiana PDP w II kwartale 2015 r. była wynikiem: wzrostu zadłużenia podsektora rządowego o 9.999,1 mln zł (+1,3 proc.), w tym zadłużenia Skarbu Państwa (SP) po konsolidacji o 10.004,9 mln zł (+1,3 proc.), spadku zadłużenia podsektora samorządowego o 29,5 mln zł (-0,04 proc.), w tym jednostek samorządu terytorialnego o 255,0 mln zł (-0,4 proc.) oraz spadku zadłużenia podsektora ubezpieczeń społecznych o 1,4 mln zł (-1,3 proc.). Dodano, że zadłużenie sektora finansów publicznych przed konsolidacją wyniosło na koniec II kwartału 2015 r. 937.824,4 mln zł i wzrosło w stosunku do końca 2014 r. o 38.976,7 mln zł, czyli o 4,3 proc. W komunikacie podano, że dług sektora instytucji rządowych i samorządowych (dług EDP) stanowiący jeden z elementów kryterium fiskalnego z Maastricht wyniósł 895.741,6 mln zł, co oznacza wzrost w porównaniu z końcem 2014 r. o 28.748,1 mln zł, czyli o 3,3 proc.
