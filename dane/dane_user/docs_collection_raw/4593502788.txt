Krajowa Rada Komornicza ostrzega przed fałszywymi egzekutorami, którzy wysyłają do banków pisma o zajęciu rachunków i ogłaszają licytacje – informuje "Dziennik Gazeta Prawna". Zajęcie wierzytelności z rachunku bankowego należy do jednej z najpopularniejszych metod odzyskiwania należności. Oszuści to wykorzystują i kierują do banków zawiadomienia o zajęciu rachunku, gdzie zarówno numer rachunku komornika, jak i jego personalia są fałszywe. - Dlatego uczulamy, aby pracownicy banków dokładnie weryfikowali treść pism o zajęcie i sprawdzali, czy taki komornik rzeczywiście istnieje - mówi Monika Janus, rzeczniczka Krajowej Rady Komorniczej. Na portalach aukcyjnych pojawiają się także ogłoszenia o licytacji komorniczej. Oszuści - podając dane prawdziwych komorników (z innym numerem konta i numerem telefonu) - informują, że jest wyznaczona licytacja luksusowego auta, ale istnieje też możliwość sprzedaży z wolnej ręki, przy czym decyduje kolejność wpłat. - Był przypadek, gdy ktoś wpłacił oszustowi 40 tys. zł za samochód, którego potem domagał się od komornika. Tymczasem żadnej licytacji nie prowadzono - opowiada Monika Janus. (mb)
