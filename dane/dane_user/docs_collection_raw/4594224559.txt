Najprawdopodobniej w tym tygodniu zbierze się Zarząd Krajowy PO, by wyznaczyć termin Rady Krajowej, która ma zatwierdzić listy w wyborach parlamentarnych - powiedziała premier Ewa Kopacz. Dodała, że Rada Krajowa mogłaby się zebrać pod koniec tygodnia. - Będziemy najprawdopodobniej spotykać się w tym tygodniu z Zarządem Krajowym po to, aby wyznaczyć termin Rady Krajowej - powiedziała szefowa rządu na briefingu prasowym w Warce. Dodała, że jeśli na początku tego tygodnia dojdzie do spotkania Zarządu Krajowego PO, to pod koniec tygodnia najprawdopodobniej będzie Rada Krajowa. Ponad dwa tygodnie temu zarząd PO przyjął listy wyborcze tej partii do Sejmu. Po trwającym ponad 9 godzin posiedzeniu premier Kopacz na konferencji prasowej przyznała, że nie było ono łatwe. - Przedstawiłam zarządowi PO mój autorski projekt kształtu list wyborczych w nadchodzących wyborach parlamentarnych. Zarząd przyjął moją rekomendację - oświadczyła. Zgodnie z ustaleniami zarządu Kopacz otwiera listę warszawską PO; pod Warszawą jedynką jest marszałek Sejmu Małgorzata Kidawa-Błońska. Wicepremier, minister obrony Tomasz Siemoniak znalazł się na czele listy PO w Wałbrzychu, szef MSZ Grzegorz Schetyna - w Kielcach, a wiceszef MSZ ds. europejskich Rafał Trzaskowski - w Krakowie. Liderką listy wrocławskiej jest obecna senator PO Alicja Chybicka, gdyńskiej - koordynator ds. służb specjalnych Marek Biernacki, a łódzkiej - rektor UŁ, prof. Włodzimierz Nykiel. Minister zdrowia prof. Marian Zembala będzie otwierał listę PO w Katowicach, minister sportu Adam Korol - w Gdańsku, a rzecznik rządu Cezary Tomczyk - w Sieradzu. Liderem listy poznańskiej został młociarz, olimpijczyk Szymon Ziółkowski. Były spin doctor PiS, a obecnie jeden z najbliższych doradców Kopacz Michał Kamiński otrzymał dwójkę pod Warszawą, a Andrzej Halicki dwójkę w Warszawie. B. minister sprawiedliwości Cezary Grabarczyk będzie dwójką na liście w Łodzi; Jacek Protasiewicz dwójką na liście we Wrocławiu; a b. minister zdrowia Bartosz Arłukowicz otrzymał ostatnie miejsce w Szczecinie. Dwójką w Szczecinie będzie Sławomir Nitras, a jedynką - senator Norbert Obrycki. (PG)
