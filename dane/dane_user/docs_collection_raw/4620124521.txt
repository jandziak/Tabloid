Przedmiotem przypominającym broń zastraszyli dwóch znajomych im mężczyzn i zażądali sporej kwoty pieniędzy. Pokrzywdzeni zdołali jednak uciec z rąk napastników i zaalarmować policjantów. Następnego dnia rano dwoje z trójki podejrzanych było w rękach tucholskich kryminalnych. Na tucholską komendę zgłosiło się dwóch mężczyzn. Z ich relacji wynikało, że na jednej ze stacji paliw w Tucholi zostali napadnięci przez znaną im kobietę i dwóch mężczyzn. Sprawcy pobili ich i grożąc przedmiotem przypominającym broń zażądali sporej kwoty pieniędzy. Pokrzywdzeni zdołali jednak uciec i dotrzeć do komendy policji. Mundurowi od razu przystąpili do działania i już następnego dnia rano w ich ręce wpadło dwoje napastników, 31-letnia kobieta i 28-letni mężczyzna. Zatrzymani trafili do policyjnego aresztu. Wczoraj w prokuraturze oboje usłyszeli zarzuty usiłowania wymuszenia rozbójniczego, za co grozi im kara do 10 lat więzienia. Oskarżyciel zadecydował, że w ramach policyjnego dozoru będą musieli meldować się w komendzie. Ponadto nałożył na nich zakaz zbliżania się do pokrzywdzonych. Ujęcie ostatniego ze sprawców, 32-letniego mężczyzny, jest wyłącznie kwestią czasu. (do)
