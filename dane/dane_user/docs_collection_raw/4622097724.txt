Angela Merkel zaprezentowała na konferencji prasowej strategię, jaką Niemcy przyjmą wobec problemu uchodźców napływających do Unii Europejskiej. - To nasza odpowiedż na to ogólnoeuropejskie wyzwanie. Tylko zjednoczeni, tylko w ramach solidarności będziemy w stanie ten kryzys rozwiązać. Ci, którzy potrzebują pomocy, muszą uzyskać azyl w Europie - mówiła. Niemiecka kanclerz podkreśliła, że problem z uchodźcami jest problem europejskim. - Musimy o tym rozmawiać i zgłębić jego przyczyny. Przezwyciężenie kryzysu wymaga pracy całej Unii. Musimy pomóc tym, którzy uciekają przed wojną - mówiła. - Może różnimy się w pewnych kwestiach, ale musimy działać solidarnie. Ważne jest też solidarne rozdzielenie uchodźców między poszczególne kraje UE. Niemcy są gotowe przyjąć więcej uchodźców, ale podobnie powinny postąpić także pozostałe kraje unijne - dodała podczas spotkania z dziennikarzami. Szefowa niemieckiego rządu zapowiedziała też, że władze w Niemczech chcą utworzyć dodatkowe kilka tysięcy miejsc pracy, m.in. w policji oraz zbudować niezbędną infrastrukturę. Wszystko to po to, by przyjąć nowych uchodźców. Dla nich chcą natomiast zapewnić miejsca pracy oraz godne warunki życia. Dodatkowe 3 mld euro dla niemieckich landów Rząd Niemiec postanowił przeznaczyć dodatkowe 3 mld euro na wsparcie władz poszczególnych landów i miast w związku z rekordowym napływem uchodźców i imigrantów - czytamy w oświadczeniu rządzącej koalicji partii CDU i SPD. Podczas trwającego pięć godzin spotkania przywódcy koalicji tworzącej gabinet kanclerz Angeli Merkel uzgodnili również szereg innych posunięć, m. in. przyspieszenie procedur udzielania azylu i ułatwienia przy budowie schronisk dla azylantów. Niezależnie od dodatkowych funduszy dla landów i miast, rząd zamierza uwolnić dodatkowe 3 mld euro na sfinansowanie swoich działań wobec ubiegających się o azyl, takich jak wypłata zasiłków. Uzgodniono też poszerzenie listy krajów uważanych za "bezpieczne", co oznacza w praktyce pozbawienie obywateli tych krajów możliwości uzyskania azylu w Niemczech. Listę poszerzono m. in. o Kosowo, Albanię i Czarnogórę. Wcześniej znalazły się na niej Serbia, Macedonia i Bośnia. Celem tego posunięcia ma być - jak głosi oświadczenie - przyspieszenie procedur ekstradycyjnych wobec imigrantów z południowo wschodniej Europy i skupienie się na uchodźcach z opanowanych przez wojnę krajów, takich jak Syria, Irak i Afganistan. Spotkanie rządzącej koalicji odbyło się w nocy z niedzieli na poniedziałek po weekendzie, podczas którego napłynęła do Niemiec rekordowa liczba prawie 20 tys. uchodźców. Rekordowy napływ uchodźców do Niemiec, coraz większe podziały w Europie Na prawie 20 tys. szacuje się liczbę uchodźców, którzy trafili od soboty do Niemiec po tym jak Berlin i Wiedeń zgodziły się przyjąć ich z Węgier z pominięciem procedur. Podkreślono, że była to jednorazowa decyzja. Problem uchodźców wywołuje coraz większe podziały w Europie. Austria i Niemcy zaapelowały w niedzielę o zwołanie szczytu państw UE w sprawie imigrantów. Kanclerz Austrii Werner Faymann powiedział, że dobra wola jego kraju w tej kwestii może być jedynie czasowa i należy szybko przyjąć wspólną politykę wobec uchodźców. Zaapelował o zwołanie szczytu niezwłocznie po spotkaniu ministrów spraw wewnętrznych UE, zaplanowanym na 14 września. Według mediów Komisja Europejska ma zaproponować rozdzielenie 120 tys. uchodźców pomiędzy kraje UE tak, by ponad 31 tys. ludzi przyjęły Niemcy, ponad 24 tys. Francja, a blisko 15 tys. - Hiszpania. Takie wyliczenia ma przedstawić w środę w Parlamencie Europejskim szef KE Jean-Claude Juncker. Narastający kryzys migracyjny był tematem obrad ministrów spraw zagranicznych państw UE w Luksemburgu. Szefowa dyplomacji UE Federica Mogherini wskazała, że kryzys nie jest przejściowy i "żadne państwo nie powinno mieć złudzeń", że nie zostanie przez niego dotknięte. Natomiast szef MSZ Słowacji Miroslav Lajczak wyraził opinię, że plan rozdzielenia uchodźców między kraje unijne nie rozwiąże problemu. Były prezydent Czech Vaclav Klaus skierował do rządu petycję, w której wzywa do zapewnienia nienaruszalności czeskich granic i odrzucenia kwot imigrantów. Petycję poparł obecny prezydent Milosz Zeman. Premier Węgier Viktor Orban oskarżył Niemcy o zachęcanie imigrantów do przybywania do Europy. "Jeśli Austria i Niemcy nie powiedzą jasno, że nie przyjmą już żadnych imigrantów, do Europy przybędą miliony nowych" powiedział Orban w wywiadzie dla austriackich mediów. Węgry zamierzają do 15 września zakończyć budowę nowego płotu wzdłuż swojej południowej granicy, będącej również granicą strefy Schengen. Papież Franciszek zaapelował w niedzielę do wszystkich parafii, wspólnot religijnych, klasztorów i sanktuariów w Europie o przyjęcie uchodźców. Rośnie presja na USA by przyjęły więcej uchodźców. USA jak dotąd przyjęły tylko 1500 uchodźców z pogrążonej w wojnie domowej Syrii. Departament Stanu USA przewiduje, że do końca roku ta liczba się podwoi, ale zdaniem ekspertów to wciąż o wiele za mało w obliczu zaostrzającego się kryzysu uchodźców w Europie. (RZ;bp)
