Glen Mills, trener Usaina Bolta, powiedział, że obronione w Pekinie mistrzostwo świata na 100 m było najtrudniejszym zwycięstwem w karierze jego podopiecznego. Najszybszy człowiek na ziemi uzyskał w niedzielę najlepszy czas w sezonie wynikiem 9,79 sekundy i zakończył serię 28 zwycięskich startów Amerykanina Justina Gatlina. Bilans bezpośrednich pojedynków między oboma zawodnikami wynosi 7-1 dla Jamajczyka. - Myślę, że to jego najtrudniejsze zwycięstwo – powiedział Mills w rozmowie z agencją Reuters. – Przez ostatnie dwa lata doświadczył kilku znaczących wyzwań, a przygotowania storpedowały kontuzje i brak rywalizacji – mówił. - To był naprawdę trudny czas i kosztowało go to mnóstwo wysiłku i determinacji, by mógł osiągnąć cel i obronić mistrzostwo świata – dodał. Bolt nawet w eliminacjach osiągał gorsze czasy od Gatlina, ale w finale udało mu się wyprzedzić rywala na ostatnich 30 metrach bieżni w Ptasim Gnieździe. - Było dużo psychologicznej presji. Musieliśmy pracować nad wieloma różnymi sprawami w ostatnich dwóch tygodniach albo coś koło tego, by udało się wyjść na bieżnię – stwierdził Mills, który jest trenerem 29-letniego Bolta od 2005 roku. - Naprawdę pokazał, że jest prawdziwym czempionem. Nie łatwe sytuacje pokazują twój charakter, tylko te, gdy nikt nie liczy na to, że wygrasz – przyznał trener i zdradził, że główny nacisk w przygotowaniach położono na start w wyścigu na 100 m, a nie na 200. Finał 200 metrów zaplanowano na czwartek. - Po finale trochę go pobolewało, co jest zrozumiałe biorąc pod uwagę pułap, z jakiego startował. Dopiero zobaczymy, jak się zregenerował – zapowiedział Mills. Bolt zdobywał złoto na obu sprinterskich dystansach w Berlinie (2009) i w Moskwie (2013). Niedzielny triumf powiększył dorobek jamajskiego rekordzisty świata do dziewięciu złotych medali mistrzostw świata. Bolt jest także trzykrotnym złotym medalistą igrzysk olimpijskich z Pekinu i Londynu na 100 i 200 m oraz w sztafecie 4x100.
