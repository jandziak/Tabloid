Likwidacja szybko rosnących dysproporcji między regionami Polski i zrównoważony rozwój kraju znajdą się wśród priorytetów, gdy Zjednoczona Lewica i SLD "będą miały w Sejmie więcej do powiedzenia" – przekonywał w Rzeszowie szef SLD Leszek Miller. Zapowiedział też, że na pewno nie weźmie udziału w referendum zaplanowanym na 6 września br. Uznał je za inicjatywę "całkowicie zbędną, a nawet szkodliwą". - Szkodliwą w tym sensie, że Polski budżet wyda 100 mln zł, które pójdą do kosza. Nic pożytecznego z tego nie będzie. 100 mln zł można wydać o wiele lepiej, bardziej racjonalnie – ocenił. Nazwał referendum kukułczym jajem, podrzuconym przez kończącego kadencję prezydenta. Według Millera, Bronisław Komorowski "uczynił to w panice, po pierwszej turze" wyborów, bo miał nadzieję, że dzięki temu poprą go wyborcy Pawła Kukiza. - Nic takiego się nie stało – podkreślił szef SLD. Miller razem z innymi posłami SLD przyjechał na Podkarpacie w ramach prowadzonej przez SLD akcji pod hasłem "Masz dość? Chodź z nami", podczas której politycy odwiedzają różne miejscowości w kraju i namawiają do głosowania w nadchodzących wyborach na kandydatów lewicy. Podczas niedzielnej konferencji prasowej w Rzeszowie, gdzie dotarły czerwone busy Sojuszu, Miller przekonywał, że SLD w swoim programie ma koncepcję państwa opartą na zasadzie zrównoważonego rozwoju. - Jeżeli w przyszłym Sejmie, w co głęboko wierzymy, Zjednoczona Lewica i SLD będą miały więcej do powiedzenia, to będzie to ważny punkt naszego programu – likwidacja szybko rosnących dysproporcji – zapewniał szef Sojuszu. Podkreślił, że SLD chce czynić wszystko, aby Polska była państwem bardziej sprawiedliwym w opinii obywateli, gdzie każdy przyrost dochodu narodowego jest sprawiedliwie dzielony. Wskazywał na duże nierówności społeczne w naszym kraju, zarówno wśród warstw społecznych, jak i całych województw. Zauważył, że wśród 20 najbiedniejszych regionów UE aż 5 znajduje się w Polsce; są to regiony ściany wschodniej: Podkarpacie, woj. lubelskie, Warmia i Mazury, Świętokrzyskie, Podlaskie. - Realizowany w ciągu ostatnich 10 lat model rozwoju Polski przez szybki wzrost głównych aglomeracji dla tych aglomeracji jest oczywiście korzystny, ale dla reszty Polski – nie.(…) Jak się jeździ po ścianie wschodniej, to widać wyraźnie jakie są szybko rosnące różnice między tą częścią naszego kraju, a innymi regionami – mówił Miller. Przypomniał, że Sojusz złożył już w Sejmie propozycje zmierzające do likwidacji nierówności społecznych, m.in. podniesienia płacy minimalnej do poziomu połowy przeciętnego wynagrodzenia, propozycje minimalnej płacy godzinowej w wysokości 15 zł, propozycje podniesienia najniższych emerytur i rent, a także wprowadzania możliwości dziedziczenia części emerytury w przypadku śmierci współmałżonka. Wiceprzewodniczący SLD i rzecznik prasowy tej partii Dariusz Joński przypominali, że Sojusz jeździ po Polsce by budzić wyborców lewicy, bo gdy będzie rządzić prawica, to będziemy mieli państwo policyjne i wyznaniowe. - To jest ważny moment i lewica, jak nigdy wcześniej, jest potrzebna właśnie teraz, żeby była ta równowaga na scenie politycznej, żeby faktycznie zająć się ludźmi, którzy tej pomocy potrzebują. Dzisiaj w Polsce prawie milion emerytów dostaje emeryturę poniżej tysiąca zł, 2 mln ludzi żyje w biedzie – mówił Joński. Zaapelował do wyborców, aby się przebudzili i poszli zagłosować w wyborach parlamentarnych na lewicę. Rada Krajowa SLD podjęła blisko dwa tygodnie temu decyzję o starcie w wyborach parlamentarnych w koalicji Zjednoczona Lewica. Rozmowy o wspólnym starcie lewicy toczyły się pod auspicjami OPZZ. Na początku lipca ugrupowania lewicowe wstępnie porozumiały się co do wspólnego minimum programowego. W rozmowach o wspólnym starcie w wyborach brało udział ponad 30 organizacji - partii i stowarzyszeń. Poza SLD, Zielonymi i Twoim Ruchem były to m.in.: Unia Pracy, Partia Demokratyczna, Wolność i Równość, Ruch Sprawiedliwości Społecznej Piotra Ikonowicza i Polska Partia Pracy. Podczas wizyty w Rzeszowie posłowie SLD odwiedzili m.in. targ staroci i złożyli kwiaty pod Pomnikiem Zwycięstwa z okazji 71. rocznicy wyzwolenia Rzeszowa. W programie wizyty na Podkarpaciu znalazły się jeszcze Tarnobrzeg i Mielec, gdzie przewidziane są spotkania z mieszkańcami. (bs)
