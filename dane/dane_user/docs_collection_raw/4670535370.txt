Z okazji przypadającego w piątek Święta Lotnictwa w Warszawie uhonorowano wyróżniających się w służbie lotników i uczczono pamięć poległych pilotów. Polskie niebo jest i będzie dobrze chronione – mówił wiceszef MON Maciej Jankowski. Uroczystości – podczas której odbył się m.in. apel pamięci i wręczenie wyróżnień - towarzyszył przelot sześciu samolotów zespołu Biało-Czerwone Iskry; asystę zapewniły poczty sztandarowe jednostek lotniczych. Obecni byli m.in. szef BBN Paweł Soloch, wiceszef MON Maciej Jankowski, parlamentarzyści i generalicja. Wiceszef MON wyraził słowa uznania i podziękowania za trudną i odpowiedzialną służbę wszystkim lotnikom - pilotom samolotów bojowych, załogom samolotów transportowych, pilotom śmigłowców, żołnierzom obsługi naziemnej, nawigatorom i technikom. Jankowski przypominał chlubne tradycje polskiego lotnictwa, zaznaczając jednocześnie że Święto Lotnictwa to czas na refleksję nie tylko o przeszłości, ale także przyszłości polskiego lotnictwa. Wiceminister podkreślił, że rząd realizując program modernizacji armii wiele uwagi i środków poświęca lotnictwu. Szef BBN w okolicznościowym wystąpieniu dziękował w imieniu Zwierzchnika Sił Zbrojnych prezydenta Andrzeja Dudy lotnikom za ich służbę i wysiłek – misje, szkolenia i ćwiczenia; przekazał im oraz ich rodzinom życzenia wszystkiego najlepszego. Główne obchody święta przed Pomnikiem przed Pomnikiem Ku Czci Lotników Polskich Poległych w latach 1939 – 1945 poprzedziła przed południem msza w intencji polskich lotników w Katedrze Polowej Wojska Polskiego. Rano delegacja Dowództwa Generalnego Rodzajów Sił Zbrojnych (DGRSZ) złożyła wiązanki pod Pomnikiem Lotnika na Ochocie i przed tablicą upamiętniającą represjonowanych przez służby Informacji Wojskowej żołnierzy Wojsk Lotniczych. W przededniu święta, w czwartek, delegacja lotników złożyła kwiaty i zapaliła znicze przy pomniku ofiar katastrofy smoleńskiej. Wiązanki i znicze pozostawiono także na grobach gen. Jerzego Piłata, który zginął w katastrofie samolotu koło Mirosławca w 2008 r.; asa polskiego lotnictwa z okresu II wojny światowej gen. Stanisława Skalskiego; przedwojennego pilota i instruktora lotniczego por. Stanisława Latwisa a także przy pomniku „Dla Nich” w Kwaterze Żołnierzy Polskich Sił Zbrojnych na Zachodzie i przy mogile Franciszka Żwirki i Stanisława Wigury. Święto Lotnictwa jest obchodzone w lotnictwie wojskowym i cywilnym w rocznicę zwycięstwa Franciszka Żwirki i Stanisława Wigury w największej międzywojennej imprezie lotnictwa sportowego - Międzynarodowych Zawodach Samolotów Turystycznych (Challenge International des Avions de Tourisme) w 1932 roku w Berlinie. Zawody obejmowały lot okrężny na trasie kilku tysięcy kilometrów i próby techniczne, w tym krótki start i lot z minimalną prędkością. Żwirko i Wigura lecieli polskim samolotem RWD-6. Do 1931 r. święto obchodzono 5 listopada, w rocznicę pierwszego lotu bojowego polskiego samolotu wojskowego w 1918. W PRL Dzień Lotnika świętowano 23 sierpnia, w rocznicę pierwszych walk 1. pułku lotnictwa myśliwskiego na przyczółku warecko-magnuszewskim w 1944 roku. (bp)
