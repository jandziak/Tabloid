Znamy oficjalne wyniki referendum w sprawie JOW. Frekwencja w kraju wyniosła od 5,35 proc. (w okręgu ciechanowskim) do 9,9 proc. w okręgu warszawskim. Znaczna przewaga odpowiedzi "tak" na pytania o jednomandatowe okręgi wyborcze i rozstrzyganie wątpliwości na korzyść podatnika; zdecydowane "nie" dla finansowania partii z budżetu państwa. Średnia frekwencja w województwie podlaskim wyniosła w niedzielnym referendum 6,73 proc. Najwyższą odnotowano na terenie działania delegatury KBW w Białymstoku - 7,65 proc. Za JOW-ami w wyborach do Sejmu opowiedziało się tam 78,83 proc. osób, które oddały głosy ważne na to pytanie. Przeciw utrzymaniu finansowania partii politycznych z budżetu było 84,37 proc. głosujących, zaś za rozstrzyganiem wątpliwości w prawie podatkowym na korzyść podatnika - 94,92 proc. Na terenie działania delegatury KBW w Łomży frekwencja wyborcza wyniosła 6,15 proc. Za JOW-ami w wyborach do Sejmu opowiedziało się 79,7 proc. osób, które oddały ważne głosy na to pytanie. Przeciw utrzymaniu dotychczasowego sposobu finansowania partii politycznych było 82,41 proc., zaś przy pytaniu dotyczącym zasady rozstrzygania wątpliwości na korzyść podatnika na "tak" odpowiedziało 92,56 proc. głosujących. Tylko nieco wyższą frekwencję zanotowano w delegaturze KBW w Suwałkach. Tam w referendum wzięło udział 6,38 proc. osób uprawnionych. 80,59 proc. głosujących było za jednomandatowymi okręgami wyborczymi, 84,24 proc. przeciw obecnemu systemowi finansowania partii politycznych z budżetu państwa, zaś 93,5 proc. - za zasadą rozstrzygania wątpliwości na korzyść podatnika. Po co referendum? Referendum w sprawie jednomandatowych okręgów wyborczych, finansowania partii i zasady dotyczącej prawa podatkowego zaproponował prezydent Bronisław Komorowski dzień po pierwszej turze wyborów. Wprowadzenie JOW-ów było głównym hasłem kandydata na prezydenta, Pawła Kukiza, który w pierwszej turze wyborów zdobył 20,8 proc. głosów. Głos można było oddać wczoraj w ponad 27 tys. lokali wyborczych. Za granicą utworzono 189 obwodów głosowania. Wydano ponad 21 tys. zaświadczeń o prawie do głosowania. Pakiety referendalne zostały wysłane w kraju do blisko 1,5 tys. osób, za granicą – prawie 4 tys. (do)
