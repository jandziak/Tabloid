Tom Scott, programista prowadzący swój kanał na YouTube, stworzył pierwszą na świecie klawiaturę emoji, a więc wykorzystującą zamiast liter ideogramy w formie rysunków przedstawiających konkretne emocje lub czynności. Klawiatura kojarzy nam się z urządzeniem umożliwiającym wpisywanie tekstu na komputerze, czy sterowania niektórymi grami. Tom Scott podszedł do sprawy nieco inaczej i stworzył konstrukcję, która zamiast zwykłych liter ma popularne ideogramy emoji. Żeby było ciekawiej, jego konstrukcja ma ponad 1000 klawiszy. Osiągnął to, łącząc ze sobą 14 standardowych klawiatur. Scott twierdzi, że wykorzystał wszystkie dostępne emoji, a także przygotował odpowiednie oprogramowanie pozwalające zmienić informacje zapisane pod konkretnym znakiem. Twórca przyznaje, że jest to prawdopodobnie najbardziej absurdalna rzecz, jaką kiedykolwiek stworzono, ale pomysł i tak jest naprawdę bardzo ciekawy. Inna sprawa, że emotikony weszły do naszego życia tak bardzo, że nie byłoby w tym nic dziwnego, gdy przyszłe klawiatury oferowałyby kilka najpopularniejszych ideogramów. Nadal jednak żyjemy w świecie, gdzie dominuje QWERTY, więc wynalazek Scotta można rozpatrywać tylko jako kolejną technologiczną ciekawostkę.
