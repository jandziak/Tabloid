Fundacja Oswoić Los działająca na rzecz niepełnosprawnych dzieci i ich rodzin otrzymała Europejską Nagrodę Obywatelską przyznawaną przez Parlament Europejski. Nagrodę wręczył w środę w Lublinie europoseł PSL Krzysztof Hetman. - Ten pomysł na udowadnianie, że odmienność, to jest coś normalnego i ta pasja, którą kierują się założyciele spowodowały, że nie miałem najmniejszych wątpliwości, żeby tę fundację z Lublina nominować do nagrody – powiedział Hetman, który zgłosił kandydaturę Fundacji Oswoić Los do Nagrody. Europejska Nagroda Obywatelska została ustanowiona przez Parlament Europejski w 2008 r. dla uhonorowania działalności na rzecz ułatwiania transgranicznej współpracy w Unii Europejskiej oraz promowania lepszego wzajemnego zrozumienia. Nagroda ma być wyrazem uznania dla pracy osób, które swoją codzienną aktywnością promują europejskie wartości. Do zgłaszania kandydatur są uprawnieni jedynie posłowie do PE. Nagroda ma charakter symboliczny - jej laureaci otrzymują specjalny medal. Do tegorocznej edycji Nagrody zgłoszono 74 kandydatury. Fundacja Oswoić Los znalazła się wśród 47 tegorocznych finalistów z całej Europy i jest jednym z dwóch laureatów w Polsce. Nagrodę otrzymała też Fundacja Integracji Społecznej PROM z Wrocławia, zgłoszona przez posłankę do PE Lidię Geringer de Oedenberg. Fundację Oswoić Los założyli w 2010 r. w Lublinie Katarzyna i Karol Łukasiewiczowie, rodzice niepełnosprawnego dziecka - Hani, która urodziła się z niedotlenieniem mózgu i cierpi na ciężką, czterokończynową postać mózgowego porażenia dziecięcego. - Ta nagroda to ogromne wyróżnienie i ogromna radość, że to co robimy, ma sens, że powołanie fundacji miało sens. To też motywacja i determinacja do dalszej pracy dla dzieci i ich rodzin – powiedziała dziennikarzom Katarzyna Łukasiewicz. Misją Fundacji jest oswajanie z "odmiennością" niepełnosprawności i pokazywanie, że różnorodność jest normą. Służą temu rozmaite edukacyjne projekty dla dzieci, młodzieży i dorosłych. To m.in. książki psychodukacyjne o niepełnosprawności jak np. książka dla dzieci pt. "Tuż pod moim nosem" z bajkami, których bohaterami są dzieci lub zwierzęta z różnymi rodzajami niepełnosprawności (pajączek cierpiący na zespół Aspergera, głuchy słonik, księżniczka poruszająca się na wózku, myszka bez jednej łapki). Fundacja prowadzi też portal informacyjno-społecznościowy Pod opieką Fundacji jest obecnie około 100 rodzin z całej Polski. - Rodzina to nie tylko dziecko, ale też mama, tata, rodzeństwo, dziadkowie. Robimy wszystko, żeby oni też czuli się zaopiekowani – zaznaczyła Łukasiewicz. W Fundacji podejmowane są działania aktywizujące rodziców dzieci niepełnosprawnych - organizowane są dla nich szkolenia i warsztaty, coroczne zjazdy, oferowana jest też bezpłatna pomoc prawna i psychologiczna. Fundacja Oswoić Los to drugi laureat Europejskiej Nagrody Obywatelskiej z Lublinie. W 2013 r. otrzymał ją Ośrodek "Brama Grodzka - Teatr NN", zajmujący się dokumentowaniem i przypominaniem dziedzictwa historycznego Lublina i Lubelszczyzny. Kandydaturę Ośrodka zgłosiła wówczas europosłanka Lena Kolarska-Bobińska (PO). W Polsce w poprzednich latach Europejską Nagrodę Obywatelską otrzymali m.in. Polska Akcja Humanitarna, Stowarzyszenie Wiosna - Szlachetna Paczka. (do)
