Ceny ropy naftowej na giełdzie paliw w Nowym Jorku rosną, po tym jak wpływowy amerykański senator opowiedział się przeciw ratyfikacji porozumienia z Iranem. Baryłka ropy West Texas Intermediate, w dostawach na wrzesień na giełdzie paliw NYMEX w Nowym Jorku, jest wyceniana na 44,95 USD, po wzroście o 29 centów. Brent w dostawach na wrzesień na giełdzie paliw ICE Futures Europe w Londynie zwyżkuje o 25 centów do 49,77 USD za baryłkę. Senator Chuck Schumer, który może zostać kolejnym liderem Partii Demokratycznej, powiedział, że będzie głosował przeciw zatwierdzeniu porozumienia z Iranem. Dodał, że w Senacie wciąż wielu Demokratów jest niezdecydowanych. Zatwierdzenie porozumienia sześciu światowych potęg z Iranem będzie skutkowało zdjęciem sankcji nałożonych na ten kraj w związku z prowadzonym przez niego programem nuklearnym. Amerykański Kongres ma czas do 17 września na ratyfikację umowy. Władze Iranu zapowiedziały, że krótko po zniesieniu sankcji znacząco zwiększą produkcję ropy, co podsyciło obawy o zwiększenie obecnie utrzymującej się nadpodaży surowca na świecie.
