Wspomnienia węgierskich korespondentów wojennych: Ferenca Molnara – autora "Chłopców z Placu Broni" i prof. Lajosa Szadeczky’ego Kardossa – autora kilku prac o polskiej historii, można do 6 września oglądać na wystawie w nowosądeckim Miasteczku Galicyjskim. - Podczas uroczystego finisażu, zaplanowanego na 4 września, odbędzie się promocja książki Ferenca Molnara "Galicja 1914-1915. Zapiski korespondenta wojennego" - poinformowała Maria Marcinowska, odpowiedzialna za przygotowanie wystawy. Wystawa plenerowa "Honwedzi i huzarzy na polskiej ziemi" składa się z 25 tablic, które – w formie komiksu - pokazują opowieści z lat 1914-1915, w tym bitwę pod Gorlicami, obrazują życie w galicyjskich miasteczkach, m.in. w Gorlicach, Jarosławiu, Przemyślu, Starym Sączu. Jak podali organizatorzy, dla Ferenca Molnara i Lajosa Szadeczky'ego Kardossa Galicja była pierwszym miejscem, gdzie - w oderwaniu od nastroju wojennej euforii, panującej w owym czasie również na Węgrzech - mogli zetknąć się z fizycznym wymiarem walki. Obaj kronikarze nie koncentrują się na wydarzeniach wojennych, a raczej odwiedzają miejsca, w których rozegrały się już bitwy, i opowiadają przede wszystkim o codziennym życiu w czasie wojny, dając tym samym pełniejszy obraz tego czasu. Głównymi organizatorami wystawy są Instytut im. Balassiego w Warszawie i Muzeum Okręgowe w Nowym Sączu. Wystawa wędruje po polskich miastach, była już m.in. w Jarosławiu, Kielcach, Krośnie, Limanowej. Rysunki do tekstów Ferenca Molnara i Lajosa Szadeczky'ego Kardossa wykonali współcześni, głównie węgierscy artyści: Jozsef Svab, Barnabas Abrai, Gabor Matheika, Daniel Csordas, Istvan Lakatos, Miklos Felvideki, Gyula Nemeth, Mark Pinter, Szabolc Barta, Zoltan Fritz, Anna Molnar, Artur Harant, Karina MacGill. (MWL)
