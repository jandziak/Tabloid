Już po raz 25. rozdano Antynoble, czyli nagrody za najbardziej absurdalne badania naukowe. Wśród laureatów znaleźli się naukowcy z naprawdę szalonymi pomysłami. Osoby, które zawodowo zajmują się przeprowadzaniem badań naukowych, są ogólnie szanowane. To przecież dzięki nim dowiadujemy się o kolejnych szczegółach z procesu ewolucji czy dostajemy do użytku nowe leki. Ten obraz trochę jednak zaburzają naukowcy zajmujący się na przykład badaniem tempa oddawania moczu przez ssaki. To właśnie oni znaleźli się wśród tegorocznych laureatów Ig Nobli, nazwanych inaczej Antynoblami. Jury przyznaje je zespołom badawczym, które zajmują się najbardziej (przynajmniej z pozoru) absurdalnymi problemami naukowymi. W tym roku rozdano 10 nagród. Na szczególną uwagę zasługuje wyróżnienie z dziedziny medycyny. W tej kategorii uhonorowano zespół, który zajmował się badaniem pozytywnego wpływu intensywnego całowania. Jak się okazuje, obniża ono intensywność alergii skórnych. Z kolei matematycy zajęli się stworzeniem modelu liczbowego opisującego, w jaki sposób cesarz Maroka mógł w przeciągu 30 lat spłodzić 888 dzieci. Szczególnym poświeceniem wykazał się naukowiec, który postanowił sprawdzić, jaka część ciała jest najbardziej wrażliwa na ukąszenia pszczół. Wśród najbardziej newralgicznych miejsc znalazły się nozdrza, dolna warga oraz... penis. Pozostaje mieć nadzieję, że badacze zachowają w swoich eksperymentach odrobinę zdrowego rozsądku i następnym razem nie dadzą się pokąsać np. jadowitym wężom. Wówczas oprócz Antynobla mogliby otrzymać również Nadrodę Darwina przyznawaną pośmiertnie osobom, które zmarły na skutek własnej głupoty. Na podstawie: http://www.improbable.com/
