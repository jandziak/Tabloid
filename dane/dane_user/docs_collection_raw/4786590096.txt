Mikro, małe i średnie firmy będą mogły otrzymać z banków specjalny kredyt na inwestycje w nowe technologie; będzie on częściowo spłacany przez BGK - zakłada nowelizacja ustawy o niektórych formach wspierania działalności innowacyjnej podpisana przez prezydenta Andrzeja Dudę. O podpisaniu uchwalonej przez Sejm 5 sierpnia br. noweli ustawy o niektórych formach wspierania działalności innowacyjnej oraz o Krajowym Funduszu Kapitałowym poinformowała w piątek Kancelaria Prezydenta. Nowelizacja została zainicjowana przez resort gospodarki. Zakłada, że mikro, małe i średnie firmy będą mogły otrzymać z banków specjalny kredyt na inwestycje w nowe technologie, który będzie częściowo spłacany przez Bank Gospodarstwa Krajowego. Przewidziana możliwość częściowej spłaty kredytu przez BGK będzie tzw. premią technologiczną. Środki na to będą pochodzić z Europejskiego Funduszu Rozwoju Regionalnego. Maksymalna wysokość premii wyniesie 6 mln zł. Celem działania ujętego w Programie Operacyjnym Inteligentny Rozwój na lata 2014-2020 jest kontynuacja dotychczasowego wsparcia sektora MŚP przez udzielanie kredytów wraz z premią technologiczną na inwestycje mające na celu wdrożenie nowej technologii w postaci prawa własności przemysłowej, wyników badań przemysłowych, prac rozwojowych lub nieopatentowanej wiedzy technicznej.
