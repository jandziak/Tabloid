Jesienią Xbox One doczeka się potężnej aktualizacji, która bardzo mocno zintegruje konsole ósmej generacji Microsoftu z platformami obsługującymi system operacyjny Windows 10. Inżynierowie z Redmond przedstawili właśnie nową funkcję Xboksa One po patchu. Chodzi o możliwość streamowania gier z konsoli Xbox One na PC w 60 klatkach na sekundę i rozdzielczości Full HD 1080p. Brzmi nieźle, problem tylko w tym, że Xbox One generalnie nie radzi sobie z osiąganiem takich parametrów wyświetlania obrazu z gier. Do tej pory spotykaliśmy się raczej z przypadkami tego typu, że ta sama gra, którą na PlayStation 4 oglądaliśmy w 1080p, na Xboksie oferowała rozdzielczość 900p. Streamowanie de facto nic w tej kwestii nie zmieni - monitor czy telewizor podpięty do komputera osobistego będzie jedynie nośnikiem obrazu, podzespoły peceta w żaden sposób nie będą wpływać na szybkość czy jakość wizualną wyświetlanej gry. Do tego streamowanie z Xboksa One dodatkowo obciąży domowe łącze internetowe, więc w przypadku większej odległości pomiędzy platformami może się okazać, że nowa funkcjonalność Xboksa One zda się na nic... Szukasz najciekawszych informacji z branży gier? Oglądaj Gronet!
