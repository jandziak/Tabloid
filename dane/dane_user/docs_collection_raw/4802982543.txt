Kiedy zaczynamy wspólne życie, zazwyczaj jesteśmy pełni nadziei. Nawet jeśli ludzie wokół nas rozstają się, rozwodzą lub ich związki toczą się siłą inercji, mówimy sobie: nas to nie dotyczy, z nami będzie inaczej, my naprawdę się kochamy. Warto jednak wiedzieć, że związek miłosny ma swoją dynamikę. Czasem pozornie wszystko jest w porządku, jednak z romantycznej relacji powoli uchodzi życie, zamieniając ją w codzienność. Oto kilka sygnałów, które świadczą o tym, że trzeba szybko zmienić kurs i być mądrym przed szkodą: • Wydaje się, że traktujecie się tak, jak należy… Ty codziennie robisz mu śniadanie, on zawsze otwiera przed tobą drzwi, jednakże czujesz, że to staje się automatyczne, że powoli forma zastępuje treść. • Nigdy się nie kłócicie, ale zaczynasz dostrzegać, że tym sposobem unikajcie konfrontacji z sytuacją wymagającą rozwiązania, a problemy zostają "zamiecione pod dywan". • Któreś z was jest przesadnie odpowiedzialne i traktuje relację jako źródło powinności i obowiązków, które bezwzględnie trzeba spełnić… Czujesz, że powoli związek staje się pozbawiony lekkości i radości. • Wasz układ staje się wymianą doświadczeń. Stosujecie zasadę ty mi to, ja ci tamto. Nie ma spontanicznych gestów, jest podział ról. Zaczynacie zarządzać codziennością niczym wspólnicy w firmie. A oto, co pomoże wam oprzeć się rutynie 1. Atrakcyjność. Nie zapominaj o tym, co czyni cię atrakcyjnym dla partnera. Wiem, życie ma swoje wymagania, ale dbanie o rozwój intelektualny, o swoją powierzchowność i dobry nastrój jest potrzebne. Czytaj, chodź do kina, spotykaj się z przyjaciółmi. 2. Niezależność. Od czasu do czasu podejmuj niezależne decyzje o tym, co masz ochotę robić. Jeśli on/ona woli spędzić niedzielę przed komputerem lub telewizorem, a ty chcesz pójść do parku, po prostu zrób to. 3. Poczucie humoru. Traktuj waszą wspólną rzeczywistość z odrobiną dystansu i poczuciem humoru. Są rzeczy, z których warto pożartować. No i przekazy, którym towarzyszy dobry nastrój, robią większe wrażenie niż te, które wygłaszasz ze srogą miną. 4. Okazywanie uczuć. Nie zapominaj o czułych gestach, ciepłych słowach, SMS-ach. Jeśli zostawiasz na lodówce kartkę – "kup cukier", dodaj coś miłego np. "tak słodki, jak Ty" 5. Niespodzianki. Prezent bez okazji, bukiecik kwiatów, kolacja przy świecach, bilety do teatru, weekend poza domem nie pozwolą waszej relacji zapaść w letarg. 6. Szczera komunikacja. Dzielenie się obawami, nadziejami, marzeniami, wspólne rozwiązywanie problemów nie pozwoli wam na to, by oddalić się od siebie. 7. Kontakt fizyczny. Nawet jeśli jesteście zmęczeni i nie macie ochoty na seks, pamiętajcie o tym, aby się przytulić, potrzymać za rękę. 8. Randki. Od czasu do czasu umówcie się na prawdziwą randkę w mieście, na którą każde z was dotrze oddzielnie. Zadbajcie by była naprawdę atrakcyjna. Tematy typu cieknący kran – surowo zabronione! 9. Wspólne obszary. Nieważne czy będą to zakupy, odmalowanie przedpokoju przemeblowanie mieszkania – angażujcie się od czasu do czasu w coś, co wymaga współdziałania. 10. Doceniajcie się. Podziękowanie partnerce za obiad, partnerowi za umycie samochodu - słowem wyrażanie wdzięczności za wszystko, co robicie dla siebie wzajemnie, jest także bardzo ważnym elementem żywej relacji. 
