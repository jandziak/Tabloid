W pobliżu Chicago, w stanie Illinois, policja prowadzi zakrojone na szeroką skalę poszukiwania dwóch mężczyzn, podejrzanych o udział w zabójstwie policjanta - poinformowały amerykańskie media. Okoliczności zabójstwa policjanta w miasteczku Fox Lake, położonym 88 km na północ od Chicago, nie są jeszcze znane. Wiadomo, że funkcjonariusz został zastrzelony. Tuż przed śmiercią poinformował przez radio, że ściga trzech przestępców. Według stacji CBS napastnicy zabrali służbowy pistolet zabitego policjanta. W obławie uczestniczy m.in. specjalna jednostka policji SWAT. Są także psy tropiące i śmigłowce. Funkcjonariusze przeszukują lasy i miejscowości w pobliżu Fox Lake. Władze zaapelowały do mieszkańców, by nie wychodzili z domów. Zamknięte zostały szkoły. Stacja CNN podała, że we wtorek po południu czasu lokalnego udało się zatrzymać jednego z trzech poszukiwanych mężczyzn. (RC)
