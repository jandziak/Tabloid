Smartfony z Androidem mają to do siebie, że dość szybko producenci o nich zapominają i urządzenia nie dostają już kolejnych aktualizacji bezpieczeństwa. Zupełnie inaczej jest w przypadku Nexusów, gdyż dzięki zapowiedzianej właśnie zmianie polityki aktualizowania tych urządzeń, poprawki będą się ukazywać co najmniej raz w miesiącu. Każdy posiadacz smartfonu lub tabletu funkcjonującego na platformie Android doskonale wie, jak rzadko producenci dostarczają aktualizacje systemowe, a prędzej czy później całkowicie zapominają o sprzęcie. Google nie chce, by tak samo postrzegane były urządzenia z rodziny Nexus, więc wprowadza właśnie zupełnie nową politykę ich aktualizowania. Firma zapewnia, że w ramach wprowadzonych zmian, tablety oraz smartfony z rodziny Nexus, będą otrzymywać poprawki bezpieczeństwa przynajmniej raz w miesiącu. Wczoraj udostępniono aktualizację o nazwie Stagefright, natomiast kolejne spodziewane są w najbliższej przyszłości. Program będzie kontynuowany przez trzy lata od pojawienia się urządzenia w ofercie Google Store lub 18 miesięcy po usunięciu z oferty sklepu. Natomiast duże aktualizacje systemowe będą gwarantowane przez dwa lata od premiery urządzenia. Stagefright dostępny jest dla Nexusa 4, 5, 6, 7, 9 i 10, a także Nexus Player. Aktualizacja udostępniana jest etapami, więc nie wszystkie urządzenia otrzymają ją w tym samym czasie.
