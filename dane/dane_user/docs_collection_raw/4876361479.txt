Strategia polegająca na rozdawaniu Windowsa 10 za darmo okazała się wielkim sukcesem i liczba instalacji systemu dochodzi już do 100 milionów. Na papierze nowe oprogramowanie prezentuje się świetnie, jednak w normalnym użytkowaniu już tak nie jest. Jedną z bardziej uciążliwych wad systemu może być ograniczone menu Start. Menu Start to element, którego brak w Windowsie 8, użytkownicy uznali za wielką wadę, więc w Windowsie 10 został przywrócony. Niestety ma pewne ograniczenia, z czego zapewne większość posiadaczy komputerów zupełnie nie zdaje sobie sprawy. Okazuje się bowiem, że menu Start ma ograniczenia dotyczące ilości elementów, które mogą się w nim znaleźć i nie da się ich tam umieścić więcej niż 512. I nie chodzi tu tylko o 512 aplikacji, lecz wszystkie elementy, czyli foldery, aplikacje, pliki oraz skróty. Oczywiście można ich tam umieścić więcej, lecz powoduje to poważne problemy. Wydłuża się czas ładowania, znikają aplikacje oraz linki itp. Microsoft przyznał, że błąd jest mu doskonale znany i zapewnił, że pracuje nad poprawką, która go zlikwiduje. Nie informuje jednak, kiedy użytkownicy mogliby ją otrzymać.
