Ciężko chora rencistka z Gdańska Halina Gwizdała (61 l.) na własnej skórze przekonała się, że nie warto robić zakupów na pokazach organizowanych przez naciągaczy. Dała się nabrać na lecznicze działanie specyfiku z koenzymem Q10 i kupiła go za 2 tysiące zł! – Ostrzegam wszystkich przed tego typu pokazami, to zwykłe oszustwo, ja uwierzyłam w cudowne działanie fiolek z koenzymem Q10 i kolagenem, bo kupiłam oba rodzaje, to był wielki błąd – wspomina pani Halina. – Na pokazie tych niby leczniczych preparatów byłam w październiku 2011 roku. Po ich zażyciu dostałam potwornego skurczu brzucha. Na toalecie spędziłam niemal dwa dni. Trafiłam do lekarza. Gdańszczanka od lat ma problemy zdrowotne. Od 37. roku życia jest na rencie. Ma m.in. problemy z kręgosłupem. Od dawna szukała dla siebie leku. Uwierzyła w obietnice na pokazie i kupiła fiolki z koenzymem Q10. Oszukańczy specyfik będzie spłacać jeszcze przez rok. – Teraz chcę ostrzec innych emerytów, by pod żadnym pozorem nie dali się nabrać na cudowne działanie takich substancji – mówi rencistka. 
