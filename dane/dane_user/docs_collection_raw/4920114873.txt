Jarosław Gowin odwiedził dzisiaj województwo kujawsko-pomorskie. Założyciel i prezes Polski Razem, przewodniczący klubu parlamentarnego Zjednoczona Prawica odwiedził najpierw Grudziądz, gdzie spotkał się z właścicielem lokalnej firmy transportowej. Kondycja polskich firm przewozowych była właśnie wiodącym tematem pobytu w Grudziądzu i konferencji z udziałem Jarosława Gowina, który ze swoimi współpracownikami odwiedził również zakład Jana Pastenaka. Po wizycie w Grudziądzu, były minister sprawiedliwości w rządzie Donalda Tuska odwiedził Toruń, gdzie rozmawiał o polskiej służbie zdrowia. Prezes Polski Razem Zjednoczonej Prawicy stwierdził, że pielęgniarki powinny więcej zarabiać, bo dziś ich pensje są niewspółmierne do wykonywanej pracy i odpowiedzialności. Ostatnim przystankiem wizyty Jarosława Gowina na Kujawach i Pomorzu było spotkanie we Włocławku, gdzie omawiany był temat rynku medialnego. (do)
