W sieci pojawiła się pierwsza fotografia z planu nowego filmu, w którym powróci Jason Bourne. Fotografię na swoim koncie Twitterowym umieścił producent filmu Frank Marshall. Widać na niej Matta Damona bez koszulki ewidentnie przygotowującego się do jakiejś walki. Wczesniej Matt Damon zdradził co nieco na temat fabuły piątej odsłony przygód Jasona Bourne'a. - Nie chcę zbyt wiele ujawniać, ale to Bourne w niepewnej Europie i post-snowdenowym świecie - mówi odtwórca głównej roli. - Wiele się zmieniło. Pojawiły się nowe argumenty dotyczące szpiegowania i wolności obywatelskich, a także natury demokracji. - Zaczynamy w Grecji, kolebce demokracji - dodaje. - Film kończy się natomiast w Las Vegas, w najbardziej groteskowej formie. Obraz reżyseruje Paul Greengrass, a także - razem z Christopherem Rouse'em napisał scenariusz. Julia Stiles zagra ponownie byłą agentkę CIA, która pomaga Bourne'owi. W filmie pojawi się także Alicia Vikander, Tommy Lee Jones oraz Vincent Cassell. Film ma być gotowy na lipiec roku 2016.
