Prace na budowie drogi w pobliżu Ostródy trwają już od kilku miesięcy, gdy wydawało się, że teraz rozpoczną się na dobre, drogowcy natknęli się na trudności. Archeolodzy odkryli pod ziemią ceramikę pochodzącą nawet ze starożytności. Sprawę opisuje gazeta.pl. Drogowcy musieli niedawno wstrzymać prace w miejscu, gdzie trwa budowa obwodnicy Ostródy w ciągu dróg S7 i krajowej "szesnastki". - Archeologiczne badania powierzchniowe, sondażowe i wykopaliskowe były przeprowadzone na terenie tej inwestycji jeszcze przed rozpoczęciem budowy - mówi w rozmowie z portalem gazeta.pl Karol Głębocki, rzecznik prasowy olsztyńskiego oddziału Generalnej Dyrekcji Dróg Krajowych i Autostrad. - Mimo to, w trakcie prac ziemnych nadzór archeologiczny stwierdził występowanie dwóch stanowisk badawczych - dodaje. Na wspomnianym odcinku "siódemki" naukowcy znaleźli materiał ceramiczny (fragmenty naczyń i biżuterii) i paleniska, które archeolodzy datują na okres starożytności, późne średniowiecze i nowożytność. Natomiast na krajowej "16" odkryto liczne paleniska i ceramikę, które to pozwalają wstępnie określić ich pochodzenie na okres wpływów rzymskich. Stanowisko na S7 ma ponad 556 arów, na DK 16 ponad 480 arów. - Więcej informacji o tym, co te stanowiska kryją w sobie, uzyskamy dopiero po wykonaniu badań archeologicznych - mówi w rozmowie z portalem Bartłomiej Skrago, rzecznik Wojewódzkiego Urzędu Ochrony Zabytków w Olsztynie. (jb, MWL)
