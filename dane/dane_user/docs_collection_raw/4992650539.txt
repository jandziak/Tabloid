Chińskie władze zmobilizują ok. 850 tys. mieszkańców Pekinu, by patrolowali stolicę podczas parady wojskowej, która odbędzie się 3 września z okazji 70. rocznicy kapitulacji Japonii i zakończenia II wojny światowej - podała agencja Xinhua. Ci "wolontariusze", przedstawiciele "całego społeczeństwa obywatelskiego", przeszli już szkolenia i zostaną wysłani "na każdą aleję i uliczkę", a także do sklepów i na targi. Będą zgłaszać policji "wszelkie zagrożenie dla bezpieczeństwa" - poinformowała państwowa agencja prasowa, cytując rzecznika policji. Taka mobilizacja nie jest niczym niezwykłym w Państwie Środka, a armie "wolontariuszy" z czerwonymi przepaskami są regularne rozmieszczane na ulicach chińskich miast podczas wielkich wydarzeń. Działo się tak podczas igrzysk olimpijskich w 2008 r. i na obchodach 60. rocznicy powstania Chińskiej Republiki Ludowej rok później. Z okazji 70. rocznicy klęski Japonii w 1945 roku Chiny organizują w Pekinie ogromną paradę wojskową. Podczas tej pierwszej defilady od 2009 roku władze będą chciały zaprezentować siłę militarną kraju. Chiny wciąż zarzucają Japonii, że w niewystarczający sposób przyznaje się do skali japońskich zbrodni wojennych, do których doszło podczas okupacji. Oprócz prezydenta Rosji Władimira Putina niewielu szefów zagranicznych państw potwierdziło swą obecność na defiladzie. Władze Korei Południowej poinformowały w czwartek, że prezydent Park Geun Hie weźmie udział w "obchodach" w Pekinie. Nie zapadła jeszcze decyzja, czy będzie ona uczestniczyć w samej paradzie. Na trasie defilady znajdzie się mający symboliczne znaczenie dla chińskich władz plac Tiananmen. Od początku sierpnia turyści nie mają wstępu na północną część placu. Od soboty przez dwa tygodnie zamknięte będzie Zakazane Miasto, czyli kompleks cesarskich pałaców przylegający do Tiananmen - wynika z notki zamieszczonej na stronie internetowej tej atrakcji turystycznej. W najbliższy weekend, a także 2 i 3 września na placu i w jego okolicach będzie obowiązywać godzina policyjna. Pięciogwiazdkowy hotel Grand Hyatt, który znajduje się w pobliżu handlowej ulicy Wangfujing, poinformował w czwartek na stronie internetowej, że niemożliwe jest dokonanie rezerwacji na pobyt od 1 do 4 września. 3 września międzynarodowe lotnisko w Pekinie oraz lotnisko Pekin-Nanyuan, na południu metropolii, będą zamknięte przez trzy godziny. Podczas parady obowiązywać będzie zakaz ruchu lotniczego. Przez dwa dni zamknięte będą też giełdy. Chińskie media informują również o działaniach mających na celu zmniejszenie zanieczyszczenia powietrza i zagwarantowanie błękitnego nieba nie tylko w związku z paradą, lecz także z rozpoczynającymi się w sobotę lekkoatletycznymi mistrzostwami świata. Od czwartku w Pekinie obowiązują ograniczenia w ruchu samochodów. W stolicy i otaczającej ją prowincji Hebei nie działa wiele fabryk. Zamknięto także liczne budowy. W poniedziałek minister w Kancelarii Prezydenta RP odpowiedzialny za sprawy zagraniczne Krzysztof Szczerski poinformował, że 3 września na uroczystościach w Pekinie Polskę będzie reprezentowała marszałek Sejmu Małgorzata Kidawa-Błońska. (jb)
