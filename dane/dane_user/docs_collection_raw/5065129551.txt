Chris Evans i Jared Leto prawdopodobnie zagrają w thrillerze "The Girl On The Train". Aktorzy są w trakcie rozmów z producentami. Projekt oparty będzie na bestsellerze Pauli Hawkins i przedstawia losy Rachel, rozwiedzionej alkoholiczki, która codziennie jeździ tym samym pociągiem, mijając po drodze domy na przedmieściach. Swoją uwagę koncentruje codziennie na jednym z takich domów, obserwując przez okno tę samą parę jedzącą śniadanie na tarasie. Z perspektywy Rachel życie Jess i Jasona - tak ich nazywa - jest idealne, w przeciwieństwie do tego, które jeszcze niedawno było jej udziałem. Pewnego dnia Rachel jest świadkiem sceny tak szokującej, że postanawia opowiedzieć policji o tym, co widziała. Wkrótce jednak zaczyna się zastanawiać, czy na pewno była to mądra decyzja. Książka w USA ukazała się w styczniu i od tego czasu sprzedano ponad dwa miliony kopii. Bestsellerem była również w Wielkiej Brytanii. Nic więc dziwnego, że producenci ze studia DreamWorks zdecydowali się przenieść ją na duży ekran. W roli głównej zobaczymy Emily Blunt, a partnerować jej będzie Rebecca Ferguson. Haley Bennett sportretuje postać o imieniu Megan. Chris Evans i Jared Leto mają zagrać mężów postaci odtwarzanych przez Ferguson i Bennett. Za kamerą staje Tate Taylor. Erin Cressida Wilson napisała scenariusz. Marc Platt zajął się produkcją.
