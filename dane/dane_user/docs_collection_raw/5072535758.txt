To niemal pewne - już od stycznia za gaz będziemy płacić wyraźnie mniej. Polskie Górnictwo Naftowe i Gazownictwo złożyło w Urzędzie Regulacji Energetyki wniosek o obniżenie cen na przyszły rok o 10 proc. dla klientów indywidualnych. A co sami możemy zrobić, by obniżyć rachunki za gaz? Przedstawiamy kilka prostych rad, jak korzystać z kuchenek i piecyków gazowych, by płacić mniej za gaz. Obniżka cen gazu, która czeka nas od stycznia przyszłego roku, to rezultat negocjacji, jakie Polskie Górnictwo Naftowe i Gazownictwo prowadziło z Gazpromem, głównym dostawcą błękitnego paliwa do Polski. Dzięki temu już od początku roku nasze rachunki mają szanse być znacznie niższe. O tym jednak, ile będziemy płacić, decydujemy także my sami. Bo to od nas zależy, ile zużyjemy błękitnego paliwa. Co ważne jednak, wcale nie musimy wdrażać drastycznych oszczędności, by nasze wydatki były wyraźnie niższe. Wystarczy zastosować kilka prostych rad. ILE ZAOSZCZĘDZIMY 36 procentWarto zainwestować i wymienić stare garnki emaliowane na nowoczesne ze stali szlachetnej. Gotując w stalowym naczyniu, możesz zużyć 36 proc. mniej energii. Pamiętaj także, by regularnie czyścić dna garnków, dzięki temu będzie potrzeba mniej energii, by podgrzać czy ugotować potrawy. 30 procentGotujesz tylko na gazie i jesteś pewien, że twoich rachunków nie uda się zmniejszyć? Jesteś w błędzie. Ogromne oszczędności może przynieść gotowanie potraw pod przykryciem. Ciepło jest optymalnie wykorzystane, gdy garnek i palnik mają podobną średnicę. Energię pozwala także zaoszczędzić korzystanie w gospodarstwie domowym z garnków wyposażonych w dobrze dopasowaną pokrywkę. Pamiętajmy o regularnym czyszczeniu palników - płomień powinien mieć jasnoniebieski kolor. 30 procentOszczędzać możemy także przy używaniu gazu do podgrzewania wody. Podłączmy ciepłą wodę do pralki i zmywarki. W czteroosobowej rodzinie oszczędność może sięgnąć nawet 30 proc. rachunku za energię elektryczną rocznie! 25-30 procentMasz stary piec i instalację centralnego ogrzewania? Pora na wymianę. To prawda, taka inwestycja wymaga pieniędzy, ale dzięki temu będziesz potrzebować mniej gazu na ogrzanie domu. Tu oszczędności mogą być ogromne! Jak to możliwe? Dostępne obecnie na rynku urządzenia wyposażone są w automatyczną regulację temperatury, którą można dostosować do indywidualnych potrzeb użytkownika, co tym samym wpływa na wysokość rachunków. 20-30 procentTakie oszczędności może przynieść regularne oczyszczanie urządzeń grzewczych z kamienia. 25 procentO tyle możesz obniżyć koszty zużycia gazu, jeśli zamiast kąpieli w wannie pełnej wody wybierzesz prysznic. Oszczędności będą jeszcze większe, jeśli do ceny gazu doliczysz koszt zaoszczędzonej wody. 20 procentTyle ciepła pochłaniają długie zasłony, zasłonięte meblami grzejniki i zamontowane na kaloryferach suszarki na ręczniki, bieliznę. Jeśli chcesz zaoszczędzić, odkryj grzejniki i odsuń meble, tak by ciepło mogło się rozchodzić w pomieszczeniach bez przeszkód. Pamiętaj, by odpowietrza odpowietrzać kaloryfery. Gdy są zapowietrzone, koszty ogrzewania wzrosną nawet o 10 proc. 6 procentCzy wiesz, że wystarczy obniżyć temperaturę w pomieszczeniu o 1 stopień Celsjusza, by koszty ogrzewania spadły o 6 proc.? To nie oznacza, by z oszczędności zakręcać kaloryfery i marznąć. Ale np. gdy planujesz wyjazd do rodziny na święta czy na ferie, możesz ustawić niższą temperaturę. Bo kogo kaloryfery mają grzać, gdy nikogo nie ma w domu? Możesz także nieco przykręcić kaloryfery na noc, w chłodniejszym pomieszczeniu lepiej się wypoczywa. Musisz rozsądnie wietrzyć mieszkanie. Godzinami otwarte okno zapewnia świeże powietrze, ale także wysokie rachunki za ogrzewanie. Najlepiej wietrzyć częściej, ale krócej, przy jednoczesnej minimalnej temperaturze ustawionej na zaworze grzejnika. 4 procentTa prosta metoda może sprawić, że twoje grzejniki dadzą jeszcze więcej ciepła. Wystarczy za kaloryferami zamontować ekrany odbijające ciepło. 4 procentPamiętaj, że poddawanie urządzeń regularnym przeglądom i regulacji wpływa na zmniejszenie zużycia energii. Sprawne urządzenia zwiększają także bezpieczeństwo ich użytkowania. Zaleca się kontrolę urządzeń - ale uwaga - tylko pod okiem specjalisty bezpośrednio przed sezonem grzewczym, szczególnie gdy przez lato kocioł służył tylko do podgrzewania wody.
