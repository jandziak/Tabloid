Szefowa Międzynarodowego Funduszu Walutowego (MFW) Christine Lagarde wyraziła w czwartek zadowolenie z porozumienia o restrukturyzacji ukraińskiego długu zawartego przez rząd w Kijowie z grupą największych wierzycieli. Opublikowane parametry porozumienia pomogą odzyskać zdolność obsługi zadłużenia, a wraz z podjętymi przez władze działaniami na rzecz reform przyczynią się do osiągnięcia celów wyznaczonych w programie" MFW - oświadczyła Lagarde. Wyraziła ocenę, że "integralne wdrożenie" porozumienia przyczyni się m.in. do zmniejszenia potrzeb finansowych w okresie po zakończeniu programu MFW i do stopniowego zmniejszania długu publicznego Ukrainy. Jest ważne, by osiągnięte porozumienie uzyskało poparcie wszystkich posiadaczy odnośnych euroobligacji" - podkreśliła szefowa MFW. Porozumienie, które Ukraina zawarła w czwartek ze swymi wierzycielami przewiduje redukcję należności głównej o 20 proc. i wydłużenie okresu spłaty. Negocjacje na ten temat trwały pięć miesięcy. Jak uzgodniono, z należności głównej odpisana zostanie jedna piąta, czyli około 3,6 mld USD, a zapadalność reszty zadłużenia zostanie przełożona na 2019 rok. Nieznacznie podniesie się oprocentowanie obligacji, które wynosiło średnio 7,2 proc. - teraz będzie to 7,75 proc. Restrukturyzacja zmniejszy dług Ukrainy do 15,5 mld USD. Z kolei Rosja, która wykupiła obligacje Ukrainy warte 3 mld dolarów, nie zgadza się na restrukturyzację tego długu. Redukcja długu pozwoli Ukrainie obsłużyć zadłużenie w terminie i spełnić warunki, na jakich udziela jej pomocy MFW. Warunkiem realizacji planu pomocowego, który MFW zatwierdził w marcu w formie czteroletniego programu rozszerzonego finansowania (EFF) w wysokości 17,5 mld dolarów, jest wprowadzenie przez rząd w Kijowie reform gospodarczych i administracyjnych oraz doprowadzenie do redukcji rocznych spłat długu.
