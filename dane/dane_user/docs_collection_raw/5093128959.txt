Przewiduję, że referendum będzie nieważne z powodu niskiej frekwencji. I dobrze. Tylko szkoda, że te 100 milionów złotych wyrzuconych w błoto z powodu głupiego "pomysłu" sztabu wyborczego Komorowskiego, nie pójdzie na jakiś lepszy cel. Na przykład na kolejne złocenia w Świątyni Opatrzności albo jakieś votum dla Maryi (bo dziś, w fundamentalistycznej Polsce o innych celach społecznych nie powinno się myśleć). Po 6 września nie będzie chyba bardziej niewydolnej i wyszydzonej instytucji demokratycznego państwa jak referendum. Spanikowany sondażami sztab Komorowskiego podjął jedną z najbardziej idiotycznych decyzji w całej swojej działalności (o ile przyjmiemy, że w ogóle działał): aby przypodobać się elektoratowi Kukiza wymyślił referendum w sprawie JOWów. Komorowski nic na tym nie zyskał. Demokracja straciła. Bo referendum będzie nieefektywne i obśmiane. Swoją drogą ciekawa jestem dlaczego ktoś, kto podjął tak szkodliwą decyzję nie ponosi za to żadnych konsekwencji? Gdzie jest autor? Gdzie jest odpowiedzialność; przecież ktoś miał taki "genialny” pomysł, a prezydent wprowadził go w życie. W każdej dziedzinie życia publicznego decyzje, które wpływają na jego kształt mają swoich autorów. Jest rachunek zasług (jeśli decyzje są użyteczne) i win (jeśli są szkodliwe). Dlaczego rachunek win omija polityków? Dlaczego nikt personalnie nie odpowiada za złe ustawy (a mają one przecież swoich autorów), za szkodliwe polityczne decyzje? Polityczni szkodnicy rozpływają się w anonimowości. Dziś wszyscy musimy jeść tę żabę. Ubolewam nad tym szczególnie, bo referendum uważam za dobre narzędzie demokracji, jedyne, oprócz wyborów, gdzie obywatel/obywatelka o czymś mogą bezpośrednio zadecydować. To wrześniowe referendum będę jednak musiała zbojkotować. I to nie dlatego, że jestem przeciw JOWom, choć jestem, bo nie chcę by cały parlament wyglądał jak Senat, to znaczy był monopartyjny, stetryczały i patriarchalny jak konklawe (po ostatnich debatach w sprawie in vitro i transseksualności uważam zresztą, że Senat trzeba zlikwidować albo że senatorowie powinni przejść elementarne badania psychologiczne mierzące poziom ich sprawności intelektualnej). Jestem przeciwko referendum, bo z każde z trzech pytań jest albo źle sformułowane (finansowanie partii), albo niekonstytucyjne (JOWy), albo już rozstrzygnięte (podatki). Najdziwniejsze jest to dotyczące JOWów. Nasza konstytucja rozstrzyga, jaki stosujemy system wyborczy. Głosowanie w sprawach JOWów musi być więc poprzedzone zmianą Konstytucji. A przecież debata o zmianie otworzy puszkę Pandory, chyba, że PiS będzie miał konstytucyjną większość, a wtedy zawartość puszki Pandory zapanuje nad nami bez żadnej wcześniejszej dyskusji. Przewiduję, że referendum będzie i tak nieważne z powodu niskiej frekwencji. I dobrze. Tylko szkoda, że te 100 milionów złotych wyrzuconych w błoto z powodu "pomysłu” jakiegoś nieudacznika w sztabie wyborczym Komorowskiego, nie pójdzie na jakiś lepszy cel. Na przykład na kolejne złocenia w Świątyni Opatrzności albo jakieś votum dla Maryi (bo dziś o innych celach społecznych nie wolno myśleć). Jedynym pożytkiem będzie – być może – kompromitacja Kukiza.
