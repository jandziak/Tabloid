Przedstawicielka wschodzącego pokolenia, potrafiąca walczyć w interesie społeczeństwa - tak "jedynkę" PiS w Świętokrzyskiem, 33-letnią Annę Krupkę - przedstawił dzisiaj na konferencji prasowej w Kielcach prezes PiS Jarosław Kaczyński. Prezes PiS mówił, że wystawienie na pierwszej pozycji osoby z zewnątrz nie oznacza, że planowane są jakiekolwiek zmiany we władzach wojewódzkich partii; zgodę świętokrzyskich parlamentarzystów na wystawienie z nr 1 Anny Krupki nazwał "wielkodusznością". - Nie planujemy tutaj, chcę to jasno powiedzieć, żadnych zmian, jeżeli chodzi o władze wojewódzkie (partii – PAP). Odnosimy się z wielkim szacunkiem, wdzięcznością i zaufaniem do pana prezesa Krzysztofa Lipca, do wszystkich parlamentarzystów – powiedział podczas konferencji Kaczyński. Prezes PiS zwrócił uwagę, że Krupka jest "przedstawicielką wschodzącego pokolenia" polskiej polityki. "Nam zależało, żeby takie osoby miały szansę wejścia do parlamentu, przy czym żeby to nie było tak, żebyśmy wybierali je w sposób przypadkowy" – zaznaczył. Najlepszym przykładem - według szefa PiS - jest właśnie decyzja o wystawieniu na pierwszym miejscu na świętokrzyskiej liście tej partii w wyborach do Sejmu 33-letniej Krupki. Zaznaczył, że w ostatnich wyborach samorządowych do sejmiku województwa mazowieckiego Krupka zdobyła ponad 30 tys. głosów, najwięcej spośród wszystkich kandydatów tej partii do sejmików w kraju. Jego zdaniem taki wynik osiągnęła dzięki "intensywnej pracy" i "ogromnej determinacji". - Społeczeństwo świętokrzyskie będzie zadowolone z aktywności, mam nadzieję - wkrótce pani poseł - dla tej ziemi i w Sejmie - dla całego kraju – powiedział Kaczyński. Krupka jest absolwentką socjologii na Uniwersytecie Warszawskim. Jest członkiem Rady Politycznej PiS oraz redaktor naczelną oficjalnego serwisu internetowego partii. Współtworzyła program "Prawo i Sprawiedliwość - Szansa dla młodych" oraz uczestniczyła w pracach nad programem PiS "Nowoczesna, solidarna, bezpieczna Polska". Kolejne miejsca na świętokrzyskiej liście PiS w wyborach do Sejmu zajęli: szef regionalnych struktur partii poseł Krzysztof Lipiec ze Starachowic, posłanka z Suchedniowa Maria Zuba, działacz Polski Razem Michał Cieślak z Oblekonia (powiat buski), poseł Marek Kwitek z Sandomierza, poseł Andrzej Bętkowski ze Skarżyska-Kamiennej oraz posłanka Halina Olendzka z Kielc. Na ósmej pozycji znalazł się nauczyciel z Kielc Rafał Nowak. PiS wystawiło także trzech kandydatów do Senatu. W okręgu nr 81 obejmującym południową i zachodnią część województwa wystartuje senator VI kadencji i europoseł VII kadencji Jacek Włosowicz z Solidarnej Polski. W północno-wschodniej części regionu (okręg nr 82) kandydatem będzie senator PiS Jarosław Rusiecki. Senator Krzysztof Słoń będzie ubiegał się o mandat z okręgu nr 83, w skład którego wchodzi miasto Kielce oraz powiat kielecki. (KK)
