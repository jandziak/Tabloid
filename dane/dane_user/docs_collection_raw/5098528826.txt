Po wtorkowej przecenie na Wall Street, którą wywołała dewaluacja chińskiego juana, giełdy Starego Kontynentu zdominował dziś kolor czerwony. Nic nie zmienił nawet fakt, że kwestia ustalenia szczegółów porozumienia z Grecją zmierza ku końcowi. Z kolei warszawskiemu parkietowi nie pomogły dobre dane o handlu zagranicznym. W I półroczu Polska miała 2,88 miliardów euro nadwyżki handlowej - to prawie 12 miliardów złotych, czyli około 0,7% PKB. Eksport był o 6,7% większy niż w analogicznym okresie zeszłego roku i wyniósł 87,2 miliardów euro, z kolei import wzrósł o 1,9% do 84,3 miliardów euro. Praktycznie rzecz ujmując udało się to wypracować w 5 miesięcy, bowiem w samym czerwcu bilans wyszedł na zero. Nie tylko wieści o dewaluacji juana napływają dziś do nas z Chin. Produkcja przemysłowa tego kraju wzrosła w lipcu o 6% rok do roku, choć oczekiwano wzrostu o 6,8%. Sprzedaż detaliczna Państwa Środka także była minimalnie niższa niż prognozowali ekonomiści - w lipcu wzrosła o 10,5% w ujęciu rocznym. Z kolei produkcja przemysłowa w strefie euro spadła w czerwcu o 0,4% wobec maja, ale była o 1,2% większa niż rok temu – podał Eurostat. W całej Unii Europejskiej wzrosła o 1,7% rok do roku. Według Eurostatu polska produkcja przemysłowa w czerwcu wzrosła o 5,3% - to ósmy najlepszy wynik w Unii. Światowe zamieszanie musiało odbić się i na polskim rynku. WIG20 od początku sesji radził sobie źle, jednak po dołku ok. godziny 10 zaczął minimalnie zyskiwać. Do wyjścia nad kreskę zabrakło jednak dużo. Indeks spadł w środę do poziomu 2200 punktów tracąc 0,88%. WIG30 spadł o 0,76%, a szeroki WIG stracił 0,72%. Z indeksu blue chipów rosły dziś tylko dwie spółki, w tym Orange Polska aż o 4,53%. To pochodna między innymi zmiany rekomendacji DM mBanku z „trzymaj” na „kupuj”. Jednym z najbardziej tracących walorów była Energa. W II kwartale spółka zarobiła tylko 178 milionów złotych - o 37% mniej niż przed rokiem. To nie mogło się spodobać inwestorom. Akcje Energii taniały dziś o 3,16%. Europejskie indeksy wyglądały dziś naprawdę słabo. Giełdy we Frankfurcie i Paryżu taniały o ponad 3%. Za oceanem podobnie – w pierwszych godzinach handlu widać wyraźną przewagę strony podażowej. Jutro poznamy dane o inflacji z kilku europejskich krajów – w tym z Polski. Po południu dowiemy się z kolei jak miała się sprzedaż detaliczna za oceanem w lipcu. Wciąż warto się też przyglądać walutom – szczególnie zachowaniu chińskiego juana względem dolara.
