Koncertem utworów Jana Sebastiana Bacha rozpocznie się w niedzielę w Wygiełzowie (Małopolskie) 25. Międzynarodowy Festiwal Muzyki Kameralnej i Organowej. Jubileuszowe występy odbędą się również w Chrzanowie, Grojcu, Libiążu i Trzebini. Jak poinformował dyrektor festiwalu Jerzy Motyka, w ostatnich latach w imprezie uczestniczyło od 2,5 do 3 tys. osób. - Pierwsze edycje były skromniejsze – wyjaśnił dyrektor i dodał, że udział w festiwalu, który odbywa się poza dużymi miastami, jest ciekawą propozycją dla osób szukających spokoju i pięknych krajobrazów. Festiwal rozpocznie koncert utworów Jana Sebastiana Bacha na terenie wygiełzowickiego Skansenu (dwór) niedaleko zamku Lipowiec. Na scenie wystąpi Seojin Kim, zyskująca coraz większe uznanie południowokoreańska skrzypaczka. Spośród polskich artystów zaprezentują się: Aureliusz Goliński (skrzypce), Anna Nowak-Pokrzywińska (altówka), Tomasz Pokrzywiński (wiolonczela), Marcin Świątkiewicz (klawesyn). W Grojcu niedaleko Alwerni, Chrzanowie-Kościelcu, Libiążu i Trzebini koncerty odbędą się w kościołach parafialnych. W niedzielę, po inauguracji w Wygiełzowie, w kościele Ducha Świętego w Grojcu zostaną zagrane kompozycje m.in. Paganiniego, Schuberta, Lutosławskiego. Tegoroczną edycję ma cechować różnorodność tematyczna. Poszczególne wieczory będą poświęcone m.in. muzyce barokowej, romantycznej, tańcom - np. walcowi. Podczas jednego z koncertów w Chrzanowie wystąpią uczestnicy 17. Międzynarodowego Konkursu Pianistycznego im. F. Chopina w Warszawie - Andrzej Wierciński i Tymoteusz Bies. Muzeum Nadwiślański Park Etnograficzny w Wygiełzowie organizuje festiwal przy wsparciu Instytucji Promocji i Upowszechniania Muzyki Silesia w Katowicach. - Efektem tej współpracy jest wysoki poziom artystyczny koncertów i doskonałe współbrzmienie muzyki i słowa o muzyce. Od 2001 r. festiwal ma charakter międzynarodowy – zwrócił uwagę dyrektor. Jak dodał, festiwal jest skierowany zarówno do odbiorcy masowego, jak i do koneserów. Jest dostrzegany i uznany nie tylko przez lokalne środowisko melomanów, ale także przez miłośników muzyki całego regionu. - Festiwal zyskał sobie rangę wydarzenia artystycznego na mapie muzycznej Polski i wiedzą o nim wybitni artyści z całego kraju – zauważył dyrektor. Przegląd potrwa do 20 września. Na zakończenie przed 600 melomanami w wygiełzowickim amfiteatrze wystąpią: Martyna Cymerman (sopran), Rafał Pawnuk (bas) i Kwintet Śląskich Kameralistów. Wykonają utwory największych kompozytorów, m.in. Mozarta, Verdiego, Pucciniego, Moniuszki, Rossiniego, Straussa. (WML)
