W spotkaniu grupy B rozgrywanego w Anglii Pucharu Świata w rugby Japonia pokonała RPA 34:32. Wynik ten okrzyknięto największą sensacją w historii turnieju. RPA to dwukrotny triumfator tych rozgrywek, a dla Japonii był to dopiero drugi wygrany mecz w PŚ. Japończycy na wygranie meczu w Pucharze Świata czekali 24 lata. W 1991 roku pokonali Zimbabwe, a z kolejnych turniejów wracali z kompletem porażek. Przed obecną edycją trener reprezentacji Japonii Eddie Jones mówił, że jego podopieczni mają dość etykiety "przegrywających po walce" i tym razem będą wygrywali. Japończycy zwycięską akcje przeprowadzili w samej końcówce, a po ostatnim gwizdku niektórzy płakali z radości. Ich rywale byli natomiast kompletnie zszokowani. - Muszę przeprosić cały naród. To, co zaprezentowaliśmy, jest po prostu nie do zaakceptowania i ponoszę za to pełną odpowiedzialność - powiedział trener RPA Heyneke Meyer. W piątek w meczu otwarcia Anglia pokonała Fidżi 35:11. W innych sobotnich spotkaniach Gruzja wygrała z Tonga 17:10, Irlandia rozbiła Kanadę 50:7, a Francja poradziła sobie z Włochami 32:10. Puchar Świata to najważniejsza międzynarodowa impreza w rugby, rozgrywana co cztery lata. Tytułu broni reprezentacja Nowej Zelandii. Do walki o Puchar Świata najlepsi rugbiści przystępują dopiero po raz ósmy. Impreza, która ma zaledwie 28-letnią historię, już teraz jest trzecią - po piłkarskich mistrzostwach świata oraz igrzyskach olimpijskich - jeśli chodzi o liczbę widzów przed telewizorami. Mistrzostwa potrwają sześć tygodni. W sumie rozegranych zostanie 48 meczów. Faza grupowa (po pięć zespołów w czterech grupach) zakończy się 11 października; ćwierćfinałowe pojedynki odbędą się 17 i 18 października, półfinały 24 i 25, spotkanie o trzecie miejsce 30 października, a finał 31 października także na Twickenham Stadium. Podział na grupy turnieju o PŚ w Anglii:
