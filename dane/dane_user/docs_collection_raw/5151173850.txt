Rok ma trzynaście miesięcy? Dla niektórych tak. Właśnie rusza wypłata trzynastych pensji dla milionowej rzeszy osób zatrudnionych w sferze budżetowej, m.in. urzędników, nauczycieli, policjantów, strażaków, celników, pracowników skarbówki. I nie trzeba nawet wykazywać się wybitnymi osiągnięciami czy wynikami w pracy, by dostać takie ekstrapieniądze. W sumie na trzynaste pensje pójdzie ponad 5 mld zł Trzynastki zostały wprowadzono jako rekompensaty dla pracowników budżetówki za niezbyt wysokie zarobki. Dziś – paradoksalnie – pensje na państwowej posadzie w porównaniu z płacami w prywatnych firmach są wyższe. I to mimo odgórnej decyzji o zamrożeniu płac w sferze budżetowej. Oto dane za trzeci kwartał zeszłego roku: średnia pensja w sektorze publicznym wyniosła 4176,69 zł, a w sektorze prywatnym 3433,90 zł – czyli była niższa niemal o 743 zł. Mimo to właśnie pracownicy budżetówki nadal mogą liczyć na trzynaste pensje. Na jakiej zasadzie?Ekonomiści: To fikcjaZgodnie z przepisami trzynastka należy się każdej osobie zatrudnionej na umowę o pracę w państwowym urzędzie lub też instytucji samorządowej. Wynosi 8 proc. rocznego wynagrodzenia – czyli 100 proc. miesięcznej pensji. Prawo do takiego pełnego dodatkowego wynagrodzenia przysługuje po przepracowaniu u danego pracodawcy całego roku kalendarzowego. Jednak dodatkowe wynagrodzenie – w proporcjonalnej wysokości – przysługuje już po sześciu miesiącach pracy. I tak np. za pół roku na etacie należeć się będzie pensja za pół miesiąca. Na najwyższe trzynastki mogą liczyć prezydenci miast czy marszałkowie województw – nawet na 12 tys. zł. Około 9 tys. zł – to średnia wypłata dla burmistrzów i wójtów gmin. – „Powinniśmy skończyć z tą fikcją. Dziś trzynastka to stały element pensji. Wypłacana jest bez względu na osiągnięcia pracownika” – mówi Andrzej Sadowski, ekonomista Centrum im. Adama Smitha. – „Tymczasem powinna być premią, nagrodą za dobrą pracę”. Pieniądze się należą i jużCo prawda w rządzie już były przymiarki do tego, by trzynastki znacznie ograniczyć. Planowano, że zamiast 100 proc. pensji pracownicy dostawaliby tylko 5 proc. Reszta pieniędzy z dotychczasowej puli na trzynastki miałaby zostać przeznaczona właśnie na nagrody i podwyżki dla najlepszych pracowników. Rząd jednak ze zmian się wycofał. I teraz o likwidacji czy ograniczeniu tego przywileju nie ma mowy. – „Tak radykalne obniżenie zarobków nie pozostałoby bez negatywnych skutków na efekty pracy podległych mi pracowników” – twierdzi wiceminister skarbu państwa Zdzisław Gawlik. O dodatkowym motywowaniu pracowników mowy nie ma – trzynastka w budżetówce wypłacona być musi. Przepada w dwóch przypadkach: w razie nieusprawiedliwionej nieobecności w pracy trwającej dłużej niż dwa dni albo wówczas, gdy pracownik stawił się do pracy po kieliszku. Urzędy mają czas na wypłatę trzynastek do końca marca. A nauczyciele dostają nawet czternastkiDyrektorzy szkół, korzystając z pieniędzy przekazywanych od organów prowadzących, muszą co roku zapewniać nauczycielom średnie płace. Te są naliczane dla każdej z czterech grup awansu zawodowego oddzielnie. W tych samorządach, w których nauczyciele zarabiają mniej, gminy muszą wypłacić w styczniu tzw. czternastkę, czyli wyrównanie do średniej nauczycielskiej płacy. 
