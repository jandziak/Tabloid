Pierwsi klienci koszalińskiego aquaparku mogli skorzystać w piątek z kąpieli już po godzinie 12, kiedy to obiekt został uroczyście otwarty. Park Wodny w Koszalinie przeżywał w piątek prawdziwe oblężenie. Już przed południem, gdy miało rozpocząć się oficjalne otwarcie, parking przed obiektem, a także ten na terenie pobliskiej giełdy, był pełen. Kolejni odwiedzający dojeżdżali też autobusami miejskimi. Przed głównym wejściem zebrał się spory tłum, blisko tysiąc osób. Wielu przyciągnęła zapowiedź pierwszej godziny pływania za złotówkę, ale też wielu chętnych chciało po prostu pospacerować po aquaparku i zobaczyć, jak wygląda obiekt od środka. - Pięknie jest - wzdychali pierwsi szczęściarze, którym udało się dopchać do budynku. Nie można było wszystkich od razu wpuścić do środka z uwagi na przepisy przeciwpożarowe i konieczność dbania o bezpieczeństwo; m.in. taras na piętrze z widokiem na baseny może pomieścić bezpiecznie do 300 osób - te wszystkie względy ochrona obiektu musiała mieć na względzie. - Pierwsze wrażenie? Rewelacja - komentowała Zdzisława Śrutkowska z Koszalina, która była w grupie pierwszych kąpiących. - Zaskoczyło mnie, że jest tak dużo ludzi, ale w sumie - tyle lat czekaliśmy na ten aquapark i teraz każdy chce go zobaczyć. Do mnie nawet specjalnie rodzina ze Zgierza przyjechała na urlop, żeby zobaczyć nasz aquapark. Miłe zaskoczenie - obsługa działa bardzo sprawnie i wszystko funkcjonuje bez zarzutu. - Brakowało nam w Koszalinie takiego miejsca i w końcu jest - cieszyła się Magdalena Żurkowska. - Niestety, dziś jest ogromny tłok i ścisk w kolejce do kasy. Uff, ale miałam szczęście i weszłam jako jedna z pierwszych... - Pięknie jest i jest naprawdę dużo atrakcji wodnych - mówi Elżbieta Paszyn, kolejna mieszkanka Koszalina. - A ja specjalnie przyjechałam tu dziś z rodziną z Chłopów, gdzie jesteśmy na wakacjach, jest rewelacyjnie - mówiła Wioletta Walczak z centralnej Polski. (bs)
