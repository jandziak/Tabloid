Prof. Witold Modzelewski: Znów wpadka w budżecie Najpierw kilka nudnych informacji liczbowych: w pierwszej wersji budżetu państwa na ten rok nasze władze przewidywały kwotę wpływów z podatku od towarów i usług na poziomie 132 miliardów złotych – przy założeniu wzrostu PKB aż o ponad 4 procent. Potem, gdy zmniejszono tę prognozę o połowę, kwota planowanych wpływów z tego podatku pozostała, o dziwo, na dotychczasowym poziomie. Nawet prorządowi eksperci zauważyli, że to jakaś lipa, choć tradycyjnie minister finansów z jednakowym przekonaniem bronił obu wersji budżetu. Według moich obliczeń sprzed prawie roku (można to sprawdzić) będzie sukcesem osiągnięcie w 2012 roku. roku poziomu wpływów z tego podatku w wysokości 120 miliardów złotych, czyli tyle samo co w 2011 roku. Dziś już wiemy, że „wyszło na moje”, a na przyszły rok twórcy błędnych prognoz twierdzą, że uzyskają aż 126 miliardów. To też zawyżona prognoza – za rok zobaczymy, kto ma rację. Czy to pierwsza wpadka? Bynajmniej. Już czwarta, przy czym największa była w 2009 roku, gdy zakładano uzyskanie z VAT-u 119 miliardów, a było tylko 99 miliardów. Aby zamieść pod dywan to i owo, zmieniono oczywiście budżet. Notabene gdyby nie rozmontowano tego podatku, makroekonomiczne uzasadnienie pierwotnej wersji planu wpływów było w pełni realistyczne. Ale gdzieś zgubiło się 20 miliardów złotych. Gdyby – jak twierdzą często oficjele - „zostały w kieszeniach podatników” naszego kraju, to wróciłyby one częściowo do budżetu. Nie wróciły: widać te kieszenie są gdzieś indziej.Już dość liczbowego nudzenia. Obrazuje to przede wszystkim poziom merytoryczny kolejnych projektów budżetu naszego kraju, lecz również stan wiedzy na temat, co jest istotą powinności rządzących: powinni przecież umieć tworzyć prawo, egzekwować podatki oraz wydawać grosz publiczny. W ciągu całego okresu lat 1993-2012 nie było tylu spektakularnych wpadek i nigdy dług publiczny – co jest oczywistym skutkiem spadku dochodów budżetowych – nie rósł tak szybko. Nasuwa się pytanie, jak długo musi trwać dowód z posiadanych kompetencji, a być może ich braku? Chyba jednak się zagalopowałem. Przecież to u nas nie ma jakiegokolwiek znaczenia, bo tak naprawdę nikogo nie obchodzi stan finansów publicznych, podatki, dług, czyli to całe zawracanie głowy, charakterystyczne dla świata ludzi bogatych i ostrożnych. Jesteśmy z ducha biedakami, a nasza świadomość państwowa jest głęboko plebejska: liczy się tylko jak dokopać przeciwnikom: byle głośno i jednoznacznie. A gdyby zdarzyło się w wyniku zaniedbań coś gorszego i znów np. nasze oszczędności straciłyby jedną trzecią wartości, dowiemy się przecież, że POLACY, NIC SIĘ NIE STAŁO.
