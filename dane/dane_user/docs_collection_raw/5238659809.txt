Niespełna miesiąc pozostał do rozpoczęcia mistrzostw Europy w koszykówce mężczyzn. Trener reprezentacji Polski Mike Taylor przez dwa tygodnie sprawdzał 16-osobową grupę zawodników. Teraz wybrał 13-osobowe grono, które wyjedzie na turniej towarzyski na Łotwie. Na EuroBaskecie kadra będzie liczyła 12 koszykarzy. Biało-Czerwoni rozpoczęli przygotowania w Wałbrzychu. W ostatnich dniach ćwiczyli w warszawskiej hali na Kole. Po tych zajęciach Taylor postanowił pożegnać trzech zawodników. Ponownej szansy na udział w mistrzostwach Europy nie będą mieli Michał Chyliński i Robert Skibniewski. Szansę na debiut stracił także Michał Sokołowski. - Nie było łatwych decyzji. Wszyscy prezentowali się świetnie i pracowali mocno, aby utrzymać się w drużynie. Niestety, na EuroBasket możemy zabrać tylko 12 zawodników - mówi amerykański selekcjoner Polaków. Chylińskiego z walki o udział w mistrzostwach Europy tak naprawdę wyeliminował uraz. Dobrze na treningach prezentował się Sokołowski. - Sokołowski zrobił na mnie duże wrażenie. Dla tego młodego i utalentowanego zawodnika doświadczenie z pierwszego etapu przygotowań może być ważne. On w przyszłości może stanowić o sile reprezentacji - mówi trener Taylor. Doświadczony Skibniewski, który przed rokiem świetnie spisywał się w eliminacjach, w tym momencie był tak naprawdę trzecim rozgrywającym w zespole. O wyjściową piątkę walczą natomiast Łukasz Koszarek i A.J. Slaughter. Na Łotwie Polacy rozegrają dwa sparingi. W piątek zmierzą się z gospodarzami, a dzień później ze Słoweńcami. EuroBasket rozpoczyna się 5 września. Nasza drużyna zagra w grupie we Francji. Polacy na inaugurację spotkają się z Bośnią i Hercegowiną. Potem będą rywalizowali z Rosją, Francją, Izraelem i Finlandią. Do tego czasu rozegrają jeszcze m.in. mecze towarzyskie z Hiszpanią, Niemcami, Turcją. Islandią, Belgią i Libanem. Skład na turniej na Łotwie: Rozgrywający: Łukasz Koszarek, A.J. Slaughter. Obwodowi: Dardan Berisha, Karol Gruszecki, Mateusz Ponitka, Adam Waczyński, Przemysław Zamojski. Podkoszowi: Aaron Cel, Aleksander Czyż, Marcin Gortat, Adam Hrycaniuk, Przemysław Karnowski, Damian Kulig.
