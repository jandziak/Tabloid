Rozpoczęła się kompleksowa konserwacja dwóch murowanych baraków więźniarskich na terenie byłego niemieckiego obozu Auschwitz II-Birkenau – poinformował Paweł Sawicki z biura prasowego Muzeum Auschwitz. Oba budynki są w bardzo złym stanie. - Chodzi nam przede wszystkim o wzmocnienie struktury baraków przy jak najpełniejszym zachowaniu ich autentyczności i przy minimalnej ingerencji w kruchą zabytkową materię. Prace mają charakter bezprecedensowy w skali światowej, ponieważ tego rodzaju obiekty jeszcze nigdy nie były objęte pełnym programem konserwatorskim. Zabiegom poddany będzie każdy element konstrukcji i wyposażenia. Dzięki temu będą one mogły być w przyszłości udostępnione odwiedzającym Miejsce Pamięci – powiedziała kierująca muzealnym Globalnym Planem Konserwacji Anna Łopuska. Jak poinformował Paweł Sawicki murowane baraki, oznaczone numerami 7 i 8, znajdują się w najstarszej części byłego obozu Auschwitz II-Birkenau – w tzw. sektorze BIb. Niemcy rozpoczęli jego budowę w październiku 1941 r. W połowie marca następnego roku umieścili w nim pierwszych więźniów. Do lipca 1943 r. przebywali tam mężczyźni, natomiast potem odcinek został włączony do obozu kobiecego. Istniał do listopada 1944 r., kiedy więźniarki przeniesione zostały do innych części Birkenau – wyjaśnił. Muzeum podało, że pierwszy etap prac obejmuje m.in. konserwatorskie zabezpieczenie osypujących się tynków i warstw barwnych w jednym z baraków, a także wykonanie przyłącza drenażu mającego na celu odprowadzenie deszczówki z dachów. Budynki nigdy nie posiadały rynien. - W następnej kolejności wykonane zostaną m.in. konserwacja fundamentów i konstrukcji budynków, prostowanie i stabilizacja ścian, (…) odprowadzenia wody, izolacje, a także prace konserwatorskie obejmujące wszystkie występujące w budynkach materiały - cegłę, drewno, beton, zaprawy mineralne, metal i znajdujące się na tych podłożach nawarstwienia barwne – wyjaśniła Łopuska. Prace konserwatorskie w historycznych obiektach poprzedziła dokładna dokumentacja stanu zachowania, która objęła m.in. zdjęcia fotogrametryczne i skanowanie laserowe, a także trwające ponad dwa lata badania służące opracowaniu całościowego programu konserwacji baraków murowanych w Birkenau. Sawicki dodał, że w następnych latach prace obejmą wszystkie murowane baraki w byłym Auschwitz II-Birkenau. - Łącznie na odcinku obozu określanym przez Niemców jako +Bib+ stanęło 15 baraków murowanych, 12 baraków drewnianych, a także kuchnia, łaźnia, umywalne, latryny oraz barak, w którym przechowywano mienie więźniów – powiedział. Prace wykonywane są w ramach Globalnego Planu Konserwacji. To wieloletni program w Miejscu Pamięci Auschwitz, który jest finansowany przez Fundację Auschwitz-Birkenau. Pieniądze na konserwację pochodzą z zysków kapitału wieczystego, na który złożyły się wpłaty rządów ponad 30 państw oraz kilku filantropów. - Nadrzędną wartością przyświecającą tym działaniom jest maksymalne zachowanie autentyzmu i czytelności przestrzeni poobozowej dla przyszłych pokoleń – powiedział Paweł Sawicki. Niemcy założyli obóz Auschwitz w 1940 r., aby więzić w nim Polaków. Auschwitz II-Birkenau powstał dwa lata później. Stał się miejscem zagłady Żydów. W kompleksie obozowym funkcjonowała także sieć podobozów. W Auschwitz Niemcy zgładzili co najmniej 1,1 mln ludzi, głównie Żydów, a także Polaków, Romów, jeńców sowieckich i osób innej narodowości. W 1947 r. na terenie byłych obozów Auschwitz I i Auschwitz II-Birkenau powstało muzeum. W ubiegłym roku zwiedziło je ponad 1,53 mln osób. Były obóz w 1979 r. został wpisany, jako jedyny tego typu obiekt, na Listę Światowego Dziedzictwa UNESCO. (jb)
