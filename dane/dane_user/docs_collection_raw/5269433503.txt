Łowcy cieni działają po cichu, w tajemnicy. Często stosują kamuflaż. Działają nie tylko w kraju ale także poza jego granicami. Są niezmiernie skuteczni w ściganiu tych, którzy niejednokrotnie długie lata ukrywali się przed wymiarem sprawiedliwości. Łowcy cieni"  - to potoczna nazwa specjalnej grupy funkcjonariuszy Centralnego Biura Śledczego. Stworzono ją po to, by nawet z najodleglejszych zakątków świata ściągać do Polski przestępców, którzy przez długie lata ukrywali się przed wymiarem sprawiedliwości. Skąd określenie "łowcy"?  Ano stąd, że wchodzący w skład grupy  policjanci są tropicielami, łowcami pewnej grupy ludzi. W swojej codziennej pracy koncentrują się na konkretnych celach- osobach, które co najmniej od kilku lat, w związku z popełnieniem poważnych przestępstw powinni siedzieć za kratkami.  Ustalenie miejsca ich pobytu jest tu sprawą kluczową. W  działaniu "łowców" liczy się każdy ślad. Każda, nawet ta wydająca się absurdalną informacja, musi być sprawdzona. "Łowcy" do skutecznego polowania potrzebują maximum wiedzy o swoim celu . Cel zaś nie powinien się domyślać, że ktoś z policji po latach może się nim jeszcze interesować. Celami "Łowców" są ludzie - cienie, którzy - wydawać by się mogło - rozpłynęli się przed laty. Nie widomo, gdzie żyją, czym się zajmują, jakich tożsamości używają. "Cienie" wiedzą, że ucieczka i życie w ukryciu to jedyny sposób na to, by nie odpowiadać za grzechy przeszłości. Na swoim koncie mają najpoważniejsze przestępstwa, czasami zasądzone już wyroki. O "Łowcach cieni" za dużo się nie mówi, bo rozgłos z pewnością nie służy ich pracy. Zasadą jest to, że pracują niejawnie, a operacje przez nich przeprowadzane są trzymane w ścisłej tajemnicy. Raz jeżdżą nowiutkim BMW innym razem gruchotem na obcych tablicach rejestracyjnych. Raz w markowym garniturze, innym razem w narzuconej na plecy kurtce pracownika gazowni, poczty, czy w drelichu śmieciarza. W działaniu nie są im obce sceny z filmu "Ścigany" z Tommy Lee Jones'em w roli głównej. Czasami przychodzi im nauczyć się szybko roli, w której przyjdzie występować, tylko po to by być bliżej poszukiwanego.  Kiedy, w trakcie namierzania członka jednej ze zorganizowanych grup przestępczych działającej w Polsce, "łowcy" zdobyli informację, że pojawi się on na zabawie weselnej swojego przyjaciela, trzeba było to sprawdzić a najlepiej zatrzymać poszukiwanego w trakcie zabawy. Wysłanie obserwacji nie wchodziło w grę, bo środowisko było bardzo elektryczne, a co za tym idzie ryzyko niepowodzenia zbyt duże. Zdecydowano się zatem na policyjną obsługę wesela. Kierownikiem sali, kelnerami tej nocy byli policjanci. Innym razem chcąc bez podejrzeń zbliżyć się do miejsca noclegu ściganego wykorzystano śmieciarkę, na której stopniach, jak gdyby nigdy nic  pod zabudowania podjechali policjanci w kombinezonach firmy sprzątającej. Przykłady takie można by mnożyć. 24-letni Adama K. ze Szczecina, powiązany przed laty z grupą "Oczki", przez dwa lata ukrywał się przed organami ścigania. Na swoim koncie miał pięć listów gończych oraz trzy nakazy doprowadzenia do zakładu karnego. Miał odpowiadać za rozbój, oszustwa i fałszowanie dokumentów. Na początku sierpnia tego roku "Łowcy Cieni" namierzyli i zatrzymali go w Bydgoszczy. Ujawnili przy nim fałszywe dokumenty, które miały mu pomóc w ukryciu prawdziwej tożsamości. Został przekazany do dyspozycji sądu, przed którym odpowie za popełnione przestępstwa. Michał B. pseudonim "Anioł" miał do odbycia jeszcze 8 lat pozbawienia wolności. Mężczyźnie zarzucano udział w zorganizowanej grupie przestępczej o charakterze zbrojnym. Z policyjnych informacji wynikało, że od 2010 roku był rezydentem gangu, zajmującego się rozbojami z użyciem broni palnej, wymuszeniami rozbójniczymi, nielegalnym obrotem narkotykami i uprowadzeniami osób dla okupu. Członkowie tej grupy, w tym zatrzymany "Anioł", byli bardzo brutalni w swoim działaniu. Torturowali i okaleczali swoje ofiary. Chcąc uniknąć zatrzymania "Anioł" ukrywał się w domku jednorodzinnym na terenie puszczy augustowskiej. W uzbrojone ręce "Łowców cieni" wpadł dwa miesiące temu. Działania "Łowców cieni" są realizowane nie tylko w Polsce, ale także - dzięki współpracy międzynarodowej policji - poza naszym krajem. Wielu przestępców ukrywa się za granicą, wierząc, że to pozwoli im na skutecznie uniknąć schwytania. Najczęściej przebywają tam, gdzie dziś są największe skupiska naszych rodaków, np. w Wielkiej Brytanii, Irlandii, Niemczech, Holandii czy Norwegii. Członkowie rodzin, dawni kompani, którzy zdecydowali się opuścić Polskę są dla nich dobrym miejscem zaczepienia. Czasami pozostają tam na dłużej, czasami tylko na chwilę, by zorganizować dalszą ucieczkę na inny kontynent. Suchego" ( to pseudonim 39.letniego Marcina N. jednego z członków tzw. grupy obcinaczy palców) "Łowcy cieni" namierzyli w Wielkiej Brytanii. Poszukiwany był Europejskim Nakazem Aresztowania za  zabójstwo, uprowadzenie oraz działanie w zorganizowanej grupie przestępczej. Henryk L. pseudonim "Lewatywa" miał na swoim koncie wyrok 25 lat pozbawienia wolności za zlecenie zabójstwa. Dodatkowo podejrzewany był o 57 oszustw na kwotę blisko 2 mln zł, usiłowanie wyłudzenia na kwotę ok. 1 mln zł, ukrywanie 6 mln zł pochodzących z przestępstw, działanie w zbrojnej, zorganizowanej grupie przestępczej. Łowcy cieni namierzyli go w Essen na terenie RFN. W Mademblik (Holandia) ukrywał się Rafał R (38l.)poszukiwany na podstawie listu gończego i Europejskiego Nakazu Aresztowania wystawionego przez Prokuraturę Okręgową we Wrocławiu. Zarzuca mu się udział w zorganizowanej grupie przestępczej, zajmującej się nielegalną produkcją i handlem narkotykami. Śledczy podejrzewają, że w latach 2004 - 2011 grupa wprowadziła na rynek niemal pół tony środków odurzających, w tym 200 000 tabletek ecstasy. Maciej P., ps. „Siwy” z Włocławka dosyć dobrze znał Grecję, gdyż to stamtąd organizował do Polski przerzut narkotyków. Tam też się ukrył, wiedząc, że jest na celowniku policji i prokuratury. Ateny-stolica Grecji, nowe miejsce zamieszkania, duże skupisko nieznających go ludzi - to wszystko miało zapewnić mu anonimowość i bezpieczeństwo. Wpadł 15. maja. Formalnie "Łowcy cieni" funkcjonują w strukturach Centralnego Biura Śledczego Policji. Ich oficjalna nazwa osobom niewtajemniczonym zbyt wiele nie mówi. To po prostu Wydział I Zarządu III CBŚP. Wtajemniczeni wiedzą, że wcześniej był to Wydział Operacji Pościgowych CBŚ. Od 1 czerwca 2011 r. (data powstania grupy) do 1 września 2015 r. zatrzymali łącznie 188 osób. 113 na terenie Polski i 75 poza granicami. Tylko w tym roku zatrzymano łącznie 38 osób (25 w Polsce, 13 za granicą). Zatrzymani to liderzy i członkowie zorganizowanych grup przestępczych, dokonujących czynów o największym ciężarze gatunkowym, zarówno jeżeli chodzi o przestępczość kryminalną, narkotykową jak i ekonomiczną .
