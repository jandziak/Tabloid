Węgry, o ile parlament uchwali rządową propozycję, rozmieszczą siły policyjne wzdłuż swojej południowej granicy po 15 września, aby opanować napływ uchodźców - powiedział premier Viktor Orban. - Morze imigrantów nie ma końca - dodał. - Po 15 września przyjdą duże zmiany. Weźmiemy granicę, krok po kroku, pod kontrolę - powiedział Orban na konferencji prasowej. - Wyślemy policję, a jeśli dostaniemy zgodę parlamentu, rozmieścimy na niej wojsko - dodał. - To nie jest 150 tys., jakie chcą rozdzielić systemem kwotowym, to nie jest 500 tys. - liczba jaką słyszałem w Brukseli, to są miliony, a potem dziesiątki milionów, ponieważ morze imigrantów nie ma końca - powiedział Orban. - Granice europejskie nie mogą być bronione jedynie przez Węgry, ale przez wszystkich, i imigracja musi odbywać się w kontrolowanych ramach - powiedział Orban stacji M1. W piątek w wywiadzie dla państwowego radia Kossuth konserwatywny premier mówił nawet, że fala imigrantów i uchodźców zagraża istnieniu Europy. - Gdybyśmy wpuścili wszystkich, oznaczałoby to koniec Europy (...) i okazałoby się nagle, że jesteśmy mniejszością na naszym kontynencie - oświadczył. Podczas sobotniego spotkania z prawicowymi intelektualistami powtórzył kolejny raz, że do Europy wejdzie kilkadziesiąt milionów ludzi. Z drugiej strony Orban minimalizuje różnice w tej kwestii, która będzie w najbliższych dniach tematem jego spotkania z kanclerzem Austrii Wernerem Faymannem. Punktem spornym dla Budapesztu jest propozycja Komisji Europejskiej, by relokować uchodźców między kraje członkowskie zgodnie z ustalonymi kwotami, czego chce również Wiedeń. Orban powiedział, że w jego kraju imigracja znajdzie się pod kontrolą od następnego dnia po 15 września, kiedy wejdą w życie nowe ustawy uchwalone w piątek przez parlament, które przewidują do trzech lat więzienia dla osób nielegalnie przekraczających granicę oraz do pięciu lat, jeśli osoba ta jest uzbrojona i powoduje uszkodzenie ogrodzenia budowanego na południowej granicy Węgier z Serbią. Ponadto Orban zaaprobował tworzenie stref tranzytowych wzdłuż granic dla załatwiania formalności imigracyjnych, co było mocno krytykowane przez opozycję i organizacje broniące praw człowieka. W sobotę rząd węgierski podstawił 102 autokary dla około 4500 uchodźców koczujących od kilku dni na dworcu kolejowym Keleti w Budapeszcie i tych, którzy wyruszyli na piechotę, by zawieźć ich na granicę z Austrią, która ułatwia uchodźcom dalszą podróż w kierunku Niemiec.
