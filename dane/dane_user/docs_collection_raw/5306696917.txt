We wczorajszym specjalnym wystąpieniu telewizyjnym Andrzej Duda zwrócił się do Senatu o zgodę na rozpisanie kolejnego referendum, tym razem 25 października - w dniu wyborów. Decyzja prezydenta wywołała falę komentarzy polityków i obserwatorów sceny politycznej. Andrzej Duda we wtorek spotkał się z kandydatką PiS na premiera Beatą Szydło, szefem "Solidarności" Piotrem Dudą, Tomaszem i Karoliną Elbanowskimi oraz organizatorami akcji na rzecz referendum ws. Lasów Państwowych. Po spotkaniu z sygnatariuszami wniosku o rozszerzenie referendum zadeklarował, że odniesie się do tych postulatów. Andrzej Duda zwrócił się do izby wyższej o rozpisanie referendum w sprawie obniżenia wieku emerytalnego, zniesienia obowiązku szkolnego dla sześciolatków oraz ochrony Lasów Państwowych. To dramatyczne dolanie oliwy do ognia Tę decyzję komentują politycy i publicyści. Wicepremier Janusz Piechociński żałuje, że Andrzej Duda nie wsłuchał się w apele PSL-u, które podnosiły kwestie kosztów referendum, a także wątpliwości techniczne, które pojawią się w związku z przeprowadzeniem plebiscytu. - To dramatyczne dolanie oliwy do ognia, bo już pojawiają się wątpliwości, że to referendum PiS - mówił na antenie TVN24. - Prezydent nie wziął pod uwagę konstytucji. Referendum może być zarządzone wtedy, kiedy chodzi o problem szczególnie ważny dla państwa. Konstytucja to jasno mówi. Nie dla obywatela, ale dla państwa – komentował na antenie tej samej stacji decyzję prezydenta Andrzej Zoll. - Konstytucja rezerwuje referendum dla bardzo wąskiego zakresu spraw, a my zaczynamy się referendum bawić, to taka zabawa polityczna, która może doprowadzić do wykrzywienia wyników wyborczych. Jestem zaniepokojony tą sytuacją i mam nadzieję, że Senat stanie na wysokości zadania i nie zgodzi się na przeprowadzenie referendum 25 października – dodał Zoll. Minister rolnictwa Marek Sawicki grzmiał, że referendum dotyczy kłamliwie postawionej kwestii. Sekretarz generalny SLD krytykuje - według niego - zaangażowanie partyjne prezydenta. Podobnego zdania jest dziennikarz "Polityki" i analityk "Polityki Insight" Wojciech Szacki, a także prof. Wawrzyniec Konarski. Pozytywnie o prezydencie pisze Piotr Duda - szef "Solidarności". Głos w dyskusji zabrał również lider inicjatywy Nowoczesna.pl - Ryszard Petru. Według niego, decyzja prezydenta źle wróży Polsce. Lider klubu Zjednoczona Prawica Jarosław Gowin ocenił, że prezydent postąpił słusznie, uwzględniając "oczekiwanie dużych grup społecznych" jeśli chodzi o pytania referendalne i biorąc pod uwagę to, by koszty kolejnego referendum były jak najmniejsze. Gowin w rozmowie z PAP zaznaczył, że osobiście wolałby, by wszystkie pytania referendalne zadano w dniu przeprowadzenia wyborów parlamentarnych. - To byłoby rozwiązanie najbardziej praktyczne i najtańsze. Ale i tak prezydent wziął też pod uwagę ekonomiczne uwarunkowania i starał się, by dodanie kolejnych pytań nie spowodowało większych kosztów - mówił Gowin. Według ustawy o referendach ogólnokrajowych, w sprawach o szczególnym znaczeniu dla państwa prezydent ma prawo zarządzić referendum, za zgodą Senatu wyrażoną bezwzględną większością głosów w obecności co najmniej połowy ustawowej liczby senatorów. Komentatorzy zgodnie wskazują, że Senat odrzuci wniosek Andrzeja Dudy. Z tej linii wyłamał się jednak publicysta "Gazety Polskiej Codziennie" Samuel Pereira. Pereira wskazał jednocześnie, że decyzja prezydenta to realizacja jego przedwyborczych obietnic. Rzeczniczka PiS Elżbieta Witek nie zgadza się ze stwierdzeniem, że kampania wyborcza zostanie zdominowana przez 3 pytania referendalne. Jak przypomniała, to prezydent Bronisław Komorowski odrzucił propozycję Beaty Szydło, by dopisać wspomniane pytania do wrześniowego plebiscytu. - Jeżeli wtedy ta prośba byłaby uwzględniona, to problemu by nie było - powiedziała Elżbieta Witek. Rzeczniczka argumentowała, że połączenie referendum i wyborów parlamentarnych obniży koszty związane z przeprowadzeniem plebiscytu. Z opinią politologa dr. Błażeja Pobożego z Uniwersytetu Warszawskiego zgodził się były premier Leszek Miller. Przegraną ma być oczywiście według tej logiki Platforma Obywatelska. Prezydent mówił, że szczególnie sprawa posyłania 6-latków do szkół wywołała w społeczeństwie "liczne kontrowersje". Jak podkreślał Andrzej Duda, zmiany w oświacie powinny być wprowadzane z poszanowaniem głosu różnych środowisk - nauczycieli, specjalistów, ale i rodziców. "To oni najlepiej znają indywidualne potrzeby i możliwości swoich dzieci. Opinia rodziców domagających się prawa do decydowania o kształcie systemu edukacji w Polsce musi być wysłuchana" - przekonywał. W ocenie prezydenta, podwyższenie wieku emerytalnego do 67. roku życia wzbudziło wiele wątpliwości i doprowadziło do zmian w życiu "wszystkich pracujących obywateli, ich rodzin, a także kolejnych pokoleń". "Zasady nabywania uprawnień emerytalnych są jedną z kluczowych kwestii społecznych, dlatego należy umożliwić obywatelom wypowiedzenie się również w tej, tak ważnej dla nas wszystkich sprawie" - mówił Andrzej Duda. Andrzej Duda przypomniał też, że Lasy Państwowe są "jednym z ostatnich niesprywatyzowanych zasobów narodowych". Dodał, że obowiązujący model zarządzania tym przedsiębiorstwem służy zrównoważonemu rozwojowi i gwarantuje racjonalną gospodarkę leśną. "W odczuciu społecznym dobro to powinno podlegać szczególnej ochronie państwa i pozostać jego własnością dla dobra obywateli" - stwierdził prezydent. Zaraz później poinformował, że zwraca się do Senatu z wnioskiem, by poddać wyżej wymienione kwestie w referendum w dniu wyborów parlamentarnych, zarządzonych na 25 października. By plebiscyt mógł się odbyć, konieczna jest zgoda Senatu, w którym większość ma Platforma Obywatelska. Jednocześnie Andrzej Duda poinformował, że referendum 6 września odbędzie się zgodnie z planem. Plebiscyt rozpisał jeszcze w kampanii wyborczej ówczesny prezydent Bronisław Komorowski. "Wierzę w to, że to naród jest najwyższym suwerenem a głos społeczeństwa, głos Polaków musi być wysłuchany" - zakończył Andrzej Duda. (bp)
