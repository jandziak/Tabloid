Siatkarka plażowa Monika Brzostek podkreśliła, że trzecie miejsce w turnieju World Tour Grand Slam w Olsztynie jest ważne dla niej i Kingi Kołosińskiej nie tylko z powodu pierwszego podium w imprezie cyklu. "Taki wynik przybliża nas do igrzysk" - zaznaczyła. Ten rok jest bardzo ważny, jeśli chodzi o igrzyska. Taki wynik, jak ten w Olsztynie, daje nam dużo punktów i przybliża nas do tego, by się znaleźć w Rio de Janeiro. Na razie nie mamy oczekiwań względem igrzysk - najpierw trzeba się na nie dostać" - podkreśliła Brzostek. Jak dodała, bardzo ją cieszy fakt, że pierwsze w karierze podium w zawodach cyklu WT wraz z Kołosińską zanotowały podczas imprezy odbywającej się w Polsce. Fajnie to wyszło. Na trybunach siedzieli nasi znajomi, rodzina. Wszyscy widzieli ten mecz, cieszy nas to bardzo. Ten sezon jest bardzo udany dla podopiecznych Łukasza Fijałka. Obroniły tytuł mistrzyń kraju, a na samym początku sierpnia wywalczyły pierwszy w polskiej siatkówce plażowej kobiet medal mistrzostw Europy. W Klagenfurcie zdobyły brąz. Ciężko pracowałyśmy na to wszystko i teraz są tego efekty" - podsumowała Brzostek. 26-letnia zawodniczka podkreśliła, że spotkanie o trzecie miejsce w Olsztynie nie było tak łatwe, jak mógłby sugerować wynik. Polki pokonały Holenderki Sophie van Gestel i Jantine van der Vlist 2:0 (21:12, 21:16). Dziewczyny niesamowicie spisywały się na zagrywce. Miałam przyjemność ją przyjmować i miałam obolałe ręce przez cały mecz. Na pewno nie było łatwo. Kinia dużo załatwiła blokiem. Bardzo nam też pomogła publika. Wspierała nas w ważnych momentach" - dodała broniąca w polskiej parze. Kołosińska z kolei zaznaczyła, że dostały przed meczem wiele cennych wskazówek co do gry rywalek od trenera Łukasza Fijałka. Dodała, że po wszystkich parach widać, jak ważny jest obecny sezon pod kątem przyszłorocznych igrzysk. Wiele duetów gra na wysokim poziomie. Jest wiele kontuzji. To też pokazuje, że wszyscy czują tą presję. W przyszłym roku może być jeszcze ciężej" - przestrzegła. Brzostek przyznała, że podczas turnieju w Olsztynie jej i jej boiskowej partnerce dawało się we znaki narastające zmęczenie. To końcówka sezonu. Wiadomo, każdy chciałby kończyć każdą piłkę, i aby każda zagrywka była asem, ale to nie jest takie proste" - podkreśliła. Przez kilka ostatnich lat lepsze wyniki w siatkówce plażowej osiągały męskie duety z Polski. Ostatnio ta tendencja się odwróciła za sprawą podopiecznych Łukasza Fijałka. Mam nadzieję, że w przyszłym roku wszyscy będziemy grać na najwyższym poziomie i będzie o nas równie głośno" - skomentowała dyplomatycznie Kołosińska.
