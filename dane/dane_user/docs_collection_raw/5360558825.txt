Kilku mężczyzn biegnie, niosąc umierającego człowieka. Archiwalne, czarno-białe zdjęcie. Pod nim napis - „Kac Vegas? Scenariusz pisany przez Żytnią”. Niżej jeszcze dopisek od autora kampanii - „Gdy wieczór kawalerski wymknie się spod kontroli. Wina Żytniej?” Miał być niezły ubaw. Jest wielki niesmak. W sieci huczy od komentarzy. Zdjęcie już zniknęło, a zespół Żytniej Extra przeprasza za swój błąd. 31 sierpnia 1982 roku w Lubinie milicja i ZOMO pacyfikowały demonstrację „Solidarności”. Trzy osoby zostały wtedy zamordowane: Michał Adamowicz, Andrzej Trajkowski i Mieczysław Poźniak. Na jednym ze zdjęć kilku mężczyzn niesie śmiertelnie postrzelonego w głowę Michała Adamowicza. Obok nich biegł Krzysztof Raczkowiak, autor tej fotografii. „Chwilę wcześniej sfotografowałem ludzi nachylających się nad leżącym człowiekiem, widać między nimi zakrwawioną głowę. Byłem wtedy w jakimś amoku, moja pamięć tego prawie nie zarejestrowała. (...) Dopiero, gdy ktoś, z kim razem uciekałem przed szarżującymi zomowcami, zawołał »Panie, fotografuj pan to skurwysyństwo!«, odważyłem się przyłożyć aparat do oka” - pisze Raczkowiak na swojej stronie. Administrator zarządzający facebookowym profilem Żytniej Extra wybierając to zdjęcie nie sprawdził ani kto jest autorem tej fotografii, ani co jest jej tematem. Po prostu uznał, że zdjęcie będzie świetnie pasować, będzie dobrą ilustracją - oto kilku facetów wraca z imprezy, jeden z nich jest tak pijany, że trzeba go nieść. Trudno jednak nie odnieść wrażenia, że autorowi tego pomysłu brak nie tylko wiedzy, ale także wrażliwości. Patrząc na twarze mężczyzn z fotografii można przecież dostrzec ich emocje, wzburzenie. „Jestem w szoku. Dowiedziałem się godzinę temu o tym, co się stało. Nie mogę zebrać myśli. Brakuje mi słów. Totalna głupota. Ja z czymś takim w całym swoim życiu się nie spotkałem. Można nie znać historii Polski, nie znać tej historii z Lubina, ale patrząc na tę fotografię, to w życiu bym nie myślał o tym, by to umieścić w takim kontekście” – mówi Krzysztof Raczkowiak. Michał Adamowicz miał 28 lat. To była zupełnie niezawiniona śmierć, tak samo jak wielu innych ofiar komunistycznych władz. Nie wolno nam nigdy o nich zapomnieć. „Fotografia - moim zdaniem - jest jak kamień. Nie ma w niej dźwięku, zapachów ani migających, kolorowych światełek. Są za to emocje, nastroje, światło i - co najważniejsze - prawda. Bardzo bym chciał, by moje zdjęcia - milcząc jak kamienie - też zawsze wołały”. Inne fotografie Krzysztofa Raczkowiaka można oglądać na www.lubin82.pl *** Zespół Żytniej Extra opublikował w sieci komentarz:
