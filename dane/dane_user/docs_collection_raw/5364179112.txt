Polacy nie odpuszczają i podczas wakacyjnego odpoczynku często odbierają służbowe telefony - wynika z badania przeprowadzonego przez IQS. Na pytanie "czy zdarza Ci się odbierać służbowe telefony w trakcie urlopu”, aż 44 proc. odpowiedziało twierdząco, w tym bardzo często 9 proc., czasami 16 proc., okazjonalnie 20 proc. Większy problem mają przy tym mężczyźni. 29 proc. Panów przyznało, że odbiera służbowe telefony w trakcie urlopu. W przypadku kobiet jest to 21 proc. Służbowe rozmowy telefoniczne są jednocześnie ściśle skorelowane z wiekiem – w przypadku najmłodszych respondentów w wieku 18-24 jedynie 13 proc. przyznało, że zdarza się często lub czasami odbierać telefony z pracy. Dla grupy wiekowej 35-50 lat jest to już 30 proc. Pod względem wykształcenia telefony służbowe (bardzo często i czasami) odbierają zazwyczaj osoby z wykształceniem wyższym (41 proc.). Sondaż przeprowadzono w dniach 29-30 lipca tego roku. W badaniu ogółem wzięło udział 800 Polaków w wieku 18-50 lat.
