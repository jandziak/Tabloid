Promowanie humanistyki to główny cel serii wykładów, przygotowanych przez Instytut Filozofii Uniwersytetu Łódzkiego dla łódzkich szkół ponadpodstawowych. Zajęcia mają być prowadzone raz w miesiącu przez pracowników akademickich. - Inicjatywa jest adresowana do szkół ponadgimnazjalnych, a głównym celem ma być pomoc w zrozumieniu, czym jest humanistyka i propagowaniu tej humanistyki. Pora najwyższa, aby humanistykę doceniono, bo bez jej zrozumienia nie można zrozumieć świata – podkreśliła koordynująca projekt dr Katarzyna de Lazari-Radek z Instytutu Filozofii UŁ. Wśród tematów wykładów zaproponowanych przez uczelnię znalazły m.in. zagadnienia dotyczące tolerancji, roli filozofii w kształtowaniu i rozwoju cywilizacji zachodniej, problemów i wyzwań człowieka w globalnym świecie, estetyki w mieście, praktykowania demokracji i nieposłuszeństwa obywatelskiego. Zajęcia z filozofii to dodatkowa oferta edukacyjna, z której mogłyby korzystać szkoły zainteresowane tym tematem. Uczelnia zaproponowała przeprowadzenie serii wykładów, które miałyby się odbywać raz w miesiącu w Instytucie Filozofii i byłyby prowadzone przez pracowników akademickich. - Bardzo chętnie będziemy te wykłady prowadzić na razie za darmo” – powiedziała de Lazari-Radek. Jak dodała, jeśli będzie zainteresowanie szkół i uczniów, to w przyszłym roku UŁ będzie się starał o pozyskanie na ten cel dodatkowych pieniędzy z ministerstwa edukacji. Jeśli władze Łodzi zaakceptują projekt UŁ, to we wrześniu odbędzie się nabór szkół zainteresowanych udziałem w programie, a cykl wykładów rozpocznie się w październiku. (br)
