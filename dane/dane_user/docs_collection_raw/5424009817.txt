Zaczyna się jesień i pierwsze opady deszczu. Bronimy się przed kroplami wody parasolem, bo od wilgoci nasze włosy tracą swój ładny wygląd, zaczynają się puszyć i nieładnie kręcić. Zobacz, jak możesz sobie z tym poradzić. Kiedy jest piękna pogoda, nie musimy martwić się, że nasze świeżo ułożone i wymodelowane włosy stracą piękny wygląd. Wystarczy dobry lakier do włosów i nawet letni wietrzyk nie zepsuje nam dobrego humoru. Problem pojawia się, gdy kończy się lato. Jesień i zima to pory roku, w których nasze włosy najbardziej narażone są na wilgoć. Podczas deszczowej pogody myślimy tylko o tym, czy nasze włosy znów się napuszyły albo skręciły. To problem, z którym boryka się każdego roku wiele kobiet, które załamują ręce nad powracającym problemem niesfornych włosów po deszczu. Na szczęście jest na to sposób! Nie trzeba spędzać kilku godzin u fryzjera, by odpowiednio zadbać o kosmyki i tak je ułożyć, by żaden deszcz czy śnieg nie powodował niechcianego efektu. Kobiety poruszyły ten problem na forum. Jedna z użytkowniczek napisała: „mam problem z moimi włosami:/ normalnie są proste, ale kiedy jest deszczowa pogoda/ mgła kręcą się, nie pomaga prostowanie bo kiedy wyjdę z domu po chwili mam loczki. Czy jest na to jakiś sposób?? ” Na to pytanie na forum dla wielbicieli pięknych włosów odpowiedziało niemal od razu kilku fryzjerów, którzy mając doświadczenie w pielęgnacji kosmyków pań, znają problem doskonale. Użytkownik Danfryz poradził i wyjaśnił: – „Drogie panie, aby włosy były proste, nie wystarczy tylko nałożyć kosmetyk do prostowania, ale również je wyprostować (susząc włosy suszarką i płaską szczotką). Można dodatkowo użyć prostownicy dla zwiększenia trwałości. Należy również używać do tego profesjonalnych kosmetyków (które stosuje i odsprzedaje fryzjer), oczywiście dobrej marki.” Pielęgnacja włosów jesienią i zimą to nie jest prosta sprawa. Wiele z nas ufa, że dzięki użyciu odpowiedniego preparatu włosy od razu będą posłuszne jak w reklamie. Kosmetyki oferowane przez producentów potrzebują odpowiedniego aplikowania. Ważne jest także, by nie ufać wszystkiemu, co widzimy w reklamie. Najlepiej, gdy nasz wybór skonsultujemy ze specjalistą. – „Ważne są kosmetyki, ale powinny one być właściwie dobrane. Najlepiej przez własnego fryzjera, bo to on najlepiej zna wasze włosy. Znaczenie ma to, jaki mamy rodzaj włosów, np. jeśli są to bardzo cienkie i bardzo kręcone włosy, to niestety żadne środki nie uczynią ich prostymi przy narażeniu na działanie wilgoci – ”dopowiada Danfryz. Pojawia się jeszcze jedna cenna opinia od użytkownika o pseudonimie Fryzjer, który radzi: – „Używaj kosmetyków stylizacyjnych chroniących przed wilgocią, mogą to być np mleczka, żele do prostowania włosów. Kosmetyki takie nakłada się przed prostowaniem. Od jakości kosmetyku zależy, czy włosy pod wpływem wilgoci skręcą się, czy nie. Mogą także uzupełniająco pomóc szampony i odżywki wygładzające. Jednak podczas dużej wilgotności powietrza (np podczas deszczu) trudno jest ochronić włosy przed skręcaniem się, jeśli są na to bardzo podatne.” Warto pamiętać o tych kilku radach, by móc cieszyć się ładną fryzurą cały dzień. Pamiętajmy jednak, żeby nie przesadzać z użyciem kosmetyków. Im więcej chemii na nie nakładamy, tym bardziej je osłabiamy. 
