Podczas nalotu międzynarodowej koalicji pod wodzą USA zginął latem w Syrii jeden z najważniejszych specjalistów od materiałów wybuchowych powiązanej z Al-Kaidą grupy Khorasan, Francuz David Drugeon - poinformowały wczoraj źródła w Pentagonie. Według tych źródeł analizy wywiadu USA pozwalają sądzić, że 25-letni Drugeon został zabity na początku lipca, podczas nalotu, w którym zginął także jeden z liderów Khorasan. Nie ma jednak całkowitej pewności co do śmierci francuskiego dżihadysty, gdyż panujący w Syrii chaos utrudnia weryfikację tej wiadomości. Francuskie media przypomniały, że już w ubiegłym roku USA informowały o zabiciu Drugeona podczas ataku amerykańskiego drona. AFP podała w piątek późnym wieczorem, że teraz śmierć Drugeona potwierdziły źródła związane z Al-Kaidą. Drugeon był m.in. specjalistą od materiałów wybuchowych w grupie Khorasan, w której działają głównie weterani Al-Kaidy. Jego śmierć, jak pisze AP, może być poważnym ciosem dla tej organizacji. Według władz w Paryżu David Drugeon opuścił Francję w 2010 roku i dołączył do dżihadystów w Pakistanie, gdzie został przeszkolony m.in. w konstruowaniu bomb. (do)
