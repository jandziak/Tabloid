Rada Ministrów na jutrzejszym posiedzeniu zajmie się m.in. projektem ustawy budżetowej na 2016 rok. W założeniach projektu określono, że w przyszłym roku PKB ma wzrosnąć o 3,8 proc., a średnioroczna inflacja wyniesie 1,7 proc. Rzecznik rządu Cezary Tomczyk powiedział, że posiedzenie rządu poświęcone projektowi ustawy budżetowej na rok 2016 odbędzie się jutro, a nie jak zwyczajowo we wtorek, ponieważ Rada Ministrów musi "trzymać się terminów ustawowych". Zgodnie z konstytucją, rząd przesyła projekt budżetu do Sejmu do końca września. Parlament - Sejm i Senat - mogą pracować nad budżetem cztery miesiące, z tym że Senat ma na zgłoszenie swoich poprawek 20 dni od dnia przekazania ustawy przez Sejm. Jeżeli w ciągu 4 miesięcy od dnia przedłożenia Sejmowi projektu ustawy budżetowej nie zostanie ona przedstawiona prezydentowi do podpisu, prezydent może w ciągu 14 dni zarządzić skrócenie kadencji Sejmu. Była wiceminister finansów, przez wiele lat odpowiedzialna w MF za prace nad budżetem (obecnie doradczyni prezesa NBP Marka Belki), Elżbieta Suchocka-Roguska powiedziała, że w roku wyborczym kończący kadencję parlament ma za mało czasu, aby zakończyć procedurę budżetową. Zgodnie z zasadą dyskontynuacji, nowy Sejm nie może jednak kontynuować prac nad projektem. - W związku z tym zazwyczaj nowy rząd na swoim pierwszym posiedzeniu przyjmuje projekt przygotowany przez poprzednią ekipę i kieruje go do Sejmu. Jednocześnie zaczyna prace nad ewentualnymi poprawkami, które ma prawo składać w formie autopoprawki lub poprawek - wyjaśniła Suchocka-Roguska. W przyjętych wiosną założeniach projektu ustawy budżetowej określono, że w przyszłym roku PKB ma wzrosnąć o 3,8 proc. (po wzroście o 3,4 proc. w tym roku), a średnioroczna inflacja wyniesie 1,7 proc. (wobec przewidywanej deflacji na poziomie 0,2 proc. w 2015 r.). Rzeczniczka MF przypomniała, że zgodnie z założeniami do projektu budżetu na 2016 r., planowane jest przeznaczenie dodatkowych środków na wynagrodzenia dla tzw. budżetówki - grup pracowniczych, które - co do zasady - od 2010 r. były objęte "zamrożeniem" płac. W założeniach wskazano, że przy konstruowaniu budżetu państwa na rok 2016 rząd, podejmując szczegółowe decyzje co do kierunków wydatkowania pieniędzy z budżetu, będzie mieć na uwadze m.in. bieżącą i prognozowaną sytuację makroekonomiczną, obecnie obowiązujące ramy prawne, a także realizację zapowiedzi z expose premier Ewy Kopacz z października 2014 r. Głównym czynnikiem determinującym wysokość wydatków budżetu państwa na rok 2016 ma być stabilizująca reguła wydatkowa, która wyznacza ich nieprzekraczalny limit. Jej antycykliczny charakter ma sprzyjać konsolidacji fiskalnej "w sposób niezagrażający średniookresowym perspektywom rozwoju kraju". W założeniach przyjęto, że wyjście przez Polskę z procedury nadmiernego deficytu nie będzie automatycznie oznaczać poluzowania dyscypliny budżetowej. "Rząd prowadzi bowiem konsekwentnie taką politykę fiskalną, która dostosowywana jest zawsze do aktualnej sytuacji gospodarczej. Nadchodzący rok budżetowy jak i kolejne lata upłyną więc przede wszystkim pod znakiem dalszych działań na rzecz osiągnięcia przez Polskę średniookresowego celu budżetowego, tj. deficytu strukturalnego na poziomie 1 proc. PKB" - czytamy. Ministrowie zajmą się ponadto projektem uchwały w sprawie ustanowienia programu wieloletniego pod nazwą "Program Budowy Dróg Krajowych na lata 2014-2023 (z perspektywą do 2025 r.)". Premier Ewa Kopacz ogłosiła projekt "Programu Budowy Dróg Krajowych na lata 2014-2023" pod koniec sierpnia w Opolu. Zakłada on m.in. 107 mld zł na wybudowanie 3,9 tys. km sieci autostrad i dróg ekspresowych, 57 nowych obwodnic i poprawa bezpieczeństwa ruchu drogowego. Premier zapowiedziała, że nowy Program Budowy Dróg Krajowych wart 107 mld zł będzie realizowany do 2023 r. z możliwością przedłużenia do 2025 r. Główny cel Programu to dokończenie sieci dróg w Polsce i takie skomunikowanie głównych miast, by czas przejazdu między nimi skrócił się o minimum 15 proc. Zmieni się też sposób wskazywania inwestycji do realizacji; zniknie lista podstawowa i rezerwowa, a kolejność inwestycji na liście nie przesądzi o kolejności ich przeprowadzenia. Projekty będą realizowane w zależności od stopnia ich gotowości do realizacji. W nowym Programie Budowy Dróg Krajowych postawiono silny akcent na poprawę bezpieczeństwa na drogach. Rząd będzie realizował Program Likwidacji Miejsc Niebezpiecznych. Chodzi o przebudowę i modernizację najbardziej niebezpiecznych miejsc na drogach krajowych, budowę lub przebudowę skrzyżowań, chodników, przejść dla pieszych, dróg rowerowych, dróg prowadzących do szkół czy przystanków autobusowych. Wydatki na realizację tych zadań sięgną 4,8 mld zł. Rząd rozpatrzy też projekt uchwały w sprawie umowy między Polską, a rządem Ukrainy o udzieleniu kredytu w ramach pomocy wiązanej. Kolejny punkt posiedzenia rządu, to projekt uchwały w sprawie ustanowienia programu wieloletniego pod nazwą "Program rozwoju gminnej i powiatowej infrastruktury drogowej na lata 2016-2019" oraz projekt zmiany rozporządzenia w sprawie udzielania dotacji celowych dla jednostek samorządu terytorialnego na przebudowę, budowę lub remonty dróg powiatowych i gminnych. (MWL)
