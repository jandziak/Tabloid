Analiza odcisków palców potwierdziła, że uzbrojony mężczyzna, który zaatakował w piątek w pociągu na trasie między Amsterdamem a Paryżem, to 26-letni Marokańczyk znany europejskim służbom jako domniemany islamista - podały źródła zbliżone do sprawy. Prezydent Barack Obama pogratulował odwagi trzem Amerykanom, którzy po tym, jak skutecznie obezwładnili zamachowca w pociągu TGV, stali się bohaterami zarówno we Francji, jak i w USA. Wcześniej szef francuskiego MSW Bernard Cazeneuve mówił dziennikarzom, że sprawca ataku w pociągu to najprawdopodobniej Marokańczyk, o którym hiszpańskie władze informowały francuskie służby wywiadowcze w lutym 2014 roku ze względu na jego "powiązania z radykalnym ruchem islamistycznym". Został on zidentyfikowany jako Ajub El Khazzani. Według anonimowych źródeł, na które powołują się media, mężczyzna 10 maja tego roku leciał z Berlina do Stambułu, a Turcja jest uważana za główny cel dżihadystów zmierzających do Syrii. Hiszpańskie służby śledziły podejrzanego zanim opuścił on Hiszpanię i udał się do Francji w 2014 roku; następnie podróżował do Syrii, a potem wrócił do Francji. W Hiszpanii był aresztowany przynajmniej raz za przestępstwo związane z narkotykami - poinformowały źródła w tamtejszych służbach antyterrorystycznych. Zapewne przez jakiś czas mieszkał też w Belgii. Mężczyzna uzbrojony w kałasznikowa, pistolet automatyczny i nóż został obezwładniony w piątek po południu przez pasażerów w pociągu Thalys jadącym z Amsterdamu do Paryża. Jako pierwszy próbował go powstrzymać 28-letni Francuz, ale napastnik się wymknął i oddał kilka strzałów, raniąc w klatkę piersiową innego podróżnego. Ostatecznie obezwładnili go trzej młodzi Amerykanie, w tym dwaj żołnierze, przy pomocy ok. 60-letniego Brytyjczyka. - Razem z przyjacielem padliśmy na ziemię. Powiedziałem do niego - ruszaj. Kolega rzucił się na niego, powalił napastnika na ziemię, ale ten ranił go nożem. Wtedy zabrałem mu pistolet i we trzech zaczęliśmy go bić, aż stracił przytomność - opowiadał 22-letni Alek Skarlatos, który wraz z kolegami - Spencerem Stonem oraz Anthonym Sendlerem obezwładnił zamachowca. Amerykanie stali się bohaterami zarówno we Francji, jak i w USA. Spencer Stone jest żołnierzem Sił Powietrznych USA, który służył w Afganistanie. Alek Skarlatos to żołnierz Gwardii Narodowej ze stanu Oregon. Wraz z przyjacielem - studentem Anthonym Sadlerem spędzali oni wakacje w Europie. Napastnik, który ranił co najmniej dwie osoby, m.in. Amerykanina, został przekazany służbom w mieście Arras na północy Francji. W sobotę został przewieziony do regionu paryskiego. Francuscy śledczy mają teraz cztery dni na postawienie mu zarzutów. Podejrzany wsiadł do pociągu w Brukseli i belgijska prokuratura w sobotę rano otworzyła w związku ze sprawą antyterrorystyczne dochodzenie. O ataku rozmawiali przez telefon prezydenci USA i Francji - Barack Obama i Francois Hollande. Obama zaznaczył, że "heroiczne zachowanie pasażerów mogło zapobiec znacznie gorszej tragedii" - głosi komunikat Białego Domu. W poniedziałek pasażerowie mają zostać przyjęci w Pałacu Elizejskim. (jsch)
