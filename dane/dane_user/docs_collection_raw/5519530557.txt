Były europoseł PiS Paweł Kowal w rozmowie z "Rzeczpospolitą" zaprzecza, że chciał startować w tegorocznych wyborach z list PO. Dopytywany o swoją przyszłość mówi, że piastowanie funkcji politycznych nie musi być sensem życia. – Na dłuższy czas bardziej się wyłączę, skupię na sprawach osobistych – mówi. Kilka dni temu media obiegła informacja, że mimo wcześniejszych zapowiedzi z list Zjednoczonej Prawicy nie wystartuje Paweł Kowal. Polityk Polski Razem miał być kandydatem do Senatu w jednym z okręgów w województwie małopolskim lub podkarpackim. Każda partia ustawia listy według jakiejś strategii – W tej sprawie szefowie trzech partii rozmawiali ze sobą. Proszę nie traktować dwóch nazwisk jako tych, bez których koalicja nie może funkcjonować. Oczywiście może. Każda partia ustawia listy według jakiejś strategii. Czasami warto z czegoś zrezygnować na rzecz czegoś innego – tłumaczyła decyzję ws. list rzecznik PiS Elżbieta Witek. Dopytywana, dlaczego zrezygnowano z Pawła Kowala, powiedziała, że stało się tak "na rzecz tego, żeby wygrać wybory". – Dyskusja o jednej osobie nie może decydować o tym, jaki jest kształt list w całej Polsce – dodała. Na listach PiS i jego koalicjantów nie znalazł się także m.in. Andrzej Dera. Teraz o kulisach układania wyborczych list Paweł Kowal opowiada w rozmowie z "Rzeczpospolitą". Jak mówi, po wyborach europejskich uznał, że szeroki obóz centroprawicy daje szansę na zwycięstwo i wprowadzenie realnych zmian w kraju. Nie ma sensu, żebym był przeszkodą – W pewnym sensie oddałem się do dyspozycji, swoją pracę, wsparcie polityczne itd. Jeśli oferta jest nieaktualna, to też jakieś rozwiązanie. Można było tylko zawczasu to powiedzieć. Nie traktuję tego w kategoriach osobistej sympatii czy antypatii do mnie – przekonuje w rozmowie z Pawłem Majewskim. – Uznaję moją kandydaturę za niebyłą. Nie ma sensu, żebym był przeszkodą we wspólnym projekcie prawicy. Będę kibicował (...) Jeżeli Beata Szydło zostanie premierem, to będę jej dobrze życzył – mówi dalej. Pytany o swoją zawodową przyszłość Paweł Kowal podkreśla, że nie wiąże jej z polityką. I dodaje, że musi "odsapnąć" po ostatnich latach. Zamierza więc skupić się na sprawach osobistych, a w swoich wypowiedziach na temat polityki międzynarodowej wypowiadać się w sposób niepartyjny. – Nie sądzę, żeby Zjednoczonej Prawicy przybyło głosów z powodu mojego odejścia. Beze mnie ta konstrukcja się nie zawali – dodaje na koniec Kowal. Zjednoczona Prawica rozdzieliła miejsca na listach wyborczych Porozumienie tworzące Zjednoczoną Prawicę gwarantowało, że partie wystawią wspólne listy do sejmików wojewódzkich w zeszłorocznych wyborach samorządowych, wspólnego kandydata na prezydenta w 2015 roku i wspólne listy w wyborach parlamentarnych jesienią 2015 roku. Częścią porozumienia jest także załącznik, którego partie nie chcą przedstawiać opinii publicznej. Zgodnie z wiedzą informatorów PAP z kierownictwa PiS, zawiera on rozkład miejsc na listach partii Kaczyńskiego w wyborach parlamentarnych dla polityków Solidarnej Polski i Polski Razem. SP i PR mają otrzymać miejsce w każdym okręgu wyborczym; ok. 10 w skali kraju miejsc na listach ma być tzw. biorących, ale nie ma decyzji, czy miałaby to być "jedynka", "dwójka" czy dalsze miejsca. Do Senatu miejsc z szansą na wybór dla ugrupowań Gowina i Ziobry miałoby być nie więcej niż pięć. Porozumienie zawiera również gwarancje konkretnego miejsca na listach dla liderów SP i PR (ostatnie dla Gowina w Krakowie i ostatnie dla Ziobry w Kielcach). Cała rozmowa z Pawłem Kowalem w dzisiejszej "Rzeczpospolitej". (RZ)
