Agenci CIA omawiali zestrzelenie malezyjskiego boeinga MH17 - poinformował w środę rosyjski tabloid "Komsomolskaja Prawda". Dziennikarze powołują się na krążące w sieci nagranie, które wzbudziło burzę komentarzy w zagranicznych mediach. Jednak "Foreign Policy" tłumaczy, że materiał nie ma wiele wspólnego z rzeczywistością. Zdaniem rosyjskiego tabloidu, dwóch agentów CIA planowało umieszczenie bomby na pokładzie malezyjskiego boeinga. Ładunki wybuchowe miały znajdować się w kokpicie i łuku bagażowym samolotu. Początkowo Amerykanie mieli zestrzelić samolot za pomocą zestawu przeciwlotniczego "Buk", jednak "coś poszło nie tak" i wtedy zdecydowali się na detonację bomb znajdujących się na pokładzie. Po sieci krąży nagranie, na które powołuje się rosyjska gazeta. Komsomolskaja Prawda" - znana z propagandowych treści - uważa, że nagranie powstało 17 lipca 2014 roku, czyli w dniu, gdy samolot lecący z Amsterdamu do Kuala Lumpur rozbił się z 298 osobami na pokładzie. Amerykanie z rosyjskim akcentem Zdaniem tabloidu, katastrofa samolotu miała być prowokacją Amerykanów wymierzoną w Rosję. Natomiast nagranie ma być potwierdzeniem ich hipotez. Eksperci mają jednak pewne podejrzenia. W wypowiedziach agentów da się słyszeć rosyjski akcent, a niektóre dialogi tłumaczone są jak z "Google translator"- donosi "Foreign Policy". Cała sprawa wydaje się więc kolejną próbą, podjętą przez Rosję, mającą na celu odsunięcia od siebie podejrzeń. Rosja odpiera zarzuty Lecący 17 lipca ubiegłego roku z Amsterdamu do Kuala Lumpur malezyjski Boeing 777 został zestrzelony nad wschodnią Ukrainą, na obszarach opanowanych przez prorosyjskich separatystów. Powołując się na dane wywiadowcze, rządy państw zachodnich i Ukrainy przypisywały odpowiedzialność za tę tragedię działającym w rejonie katastrofy prorosyjskim separatystom, którzy mieli zaatakować boeinga przeciwlotniczym pociskiem kierowanymi. Moskwa odpierała te zarzuty, sugerując, iż w samolot trafiła rakieta wystrzelona przez ukraiński myśliwiec. W lipcu media podały, że z raportu holenderskich śledczych, do którego dotarli dziennikarze CNN, wynika, iż malezyjski Boeing 777 został trafiony rosyjską rakietą wystrzeloną przez prorosyjskich rebeliantów. W ostatni wtorek holenderska prokuratura podała informację o znalezieniu na miejscu katastrofy fragmentów zestawu przeciwlotniczego "Buk", który mógł być użyty do zestrzelenia boeinga. (jb;jsch)
