Międzyresortowy Zespół ds. Inwestycji o Istotnym Znaczeniu dla Gospodarki Polskiej podjął decyzję o przyznaniu wsparcia dla 10 inwestycji. Dwie z nich to projekty realizowane przez polskie firmy. Łączne nakłady inwestycyjne zadeklarowane przez 10 firm objętych wsparciem to 659,4 mln zł, a liczba miejsc pracy, które powstaną w związku z ich nowymi projektami wynosi 4 149. Na granty rządowe dla 10 inwestorów przeznaczono w sumie 47,5 mln zł, podała Polska Agencja Informacji i Inwestycji Zagranicznych. Jedną z polskich firm, które uzyskają grant rządowy jest Indykpol, który zainwestuje 162,4 mln zł i zatrudni 105 osób. Wysokość grantu to 3 mln zł. Szczegóły drugiej polskiej inwestycji nie są na razie ujawniane. Na liście firm, które otrzymają wsparcie rządowe są również 4 firmy amerykańskie, m.in. CH2M, F5 oraz kCura, koreański KOAM, szwajcarski INTEL oraz egipska firma Raya" - czytamy w komunikacie. Granty rządowe przyznawane są na podstawie Programu wspierania inwestycji o istotnym znaczeniu dla gospodarki polskiej na lata 2011-2020. O wsparcie wnioskować mogą inwestycje spełniające określone parametry w zakresie nakładów inwestycyjnych oraz zatrudnienia z tzw. sektorów priorytetowych, do których zaliczają się: motoryzacja, sektor elektroniczny oraz produkcji sprzętu AGD, sektor lotniczy, biotechnologii, rolno-spożywczy, nowoczesnych usług, działalność badawczo-rozwojowa (B+R) oraz z innych sektorów produkcyjnych pod warunkiem, że minimalne koszty kwalifikowane inwestycji wynoszą min. 750 mln zł, a projekt stworzy co najmniej 200 nowych miejsc pracy, lub - w przypadku tzw. inwestycji znaczących - minimalne koszty kwalifikowane wynoszą 500 mln zł, a liczba nowych miejsc pracy co najmniej 500.
