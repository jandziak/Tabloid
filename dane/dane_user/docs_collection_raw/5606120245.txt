Kontrakty na indeksy giełdowe w USA tracą, sugerując na Wall Street kontynuację spadków z poprzedniej sesji wobec rosnących obaw o kondycję gospodarki Chin po wyraźnie słabszym odczycie indeksu PMI z chińskiego przemysłu. Kontrakty na S&P 500 spadają o 0,32 proc. do 2.020 pkt. Dow Jones Industrial Average futures idą w dół o 0,5 proc. do 16.831 pkt. Nasdaq-100 futures spadają o 0,61 proc. do 4.400 pkt. Piątkowy odczyt indeksu PMI w przemyśle z Chin był najsłabszy od czasu kryzysu finansowego. W piątek podano, że indeks PMI, określający koniunkturę w sektorze przemysłowym Chin, wyniósł w sierpniu 47,1 pkt. wobec 47,8 pkt. na koniec poprzedniego miesiąca. Tymczasem analitycy spodziewali się w sierpniu 48,2 pkt. Wskazanie PMI z sierpnia jest najniższe od marca 2009 r. W piątek indeks giełdy w Szanghaju spadł o 4,2 proc. na zamknięciu sesji. W ciągu ostatniego tygodnia spadek indeksu wyniósł ponad 11 proc., a w całym sierpniu wyniósł niemal 13 proc. Ponownie w centrum uwagi znajduje się również Grecja po dymisji premiera tego kraju Aleksisa Ciprasa. Rzecznik Komisji Europejskiej nie obawia się o wdrożenie programu pomocowego dla Grecji. W ocenie KE reformy, które już zostały przyjęte przez parlament w Atenach mogą być wdrażane. Cipras ustąpił ze swojego stanowiska w czwartek w związku z rebelią w swojej partii - Syrizie. Ustępujący premier wezwał prezydenta do jak najszybszego rozpisania przedterminowych wyborów parlamentarnych. Lepszy od oczekiwań okazał się piątkowy odczyt indeksu PMI ze strefy euro. Indeks PMI composite w strefie euro, przygotowywany przez Markit Economics, wyniósł w sierpniu 54,1 pkt. wobec 53,9 pkt. na koniec poprzedniego miesiąca - podano wstępne wyliczenia. Analitycy szacowali wartość indeksu na 53,7 pkt.
