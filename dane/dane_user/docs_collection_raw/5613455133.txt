Wniosek o rozszerzenie Łódzkiej SSE złożyły do Ministerstwa Gospodarki władze strefy. Według jej przedstawicieli obejmuje on zarówno tereny gminne, jak i prywatne. Poziom zagospodarowania terenów w Łódzkiej SSE wynosi obecnie 75 proc. Rzecznik ŁSSE Marcin Kwintkiewicz powiedział dzisiaj, że władze strefy złożyły już do resortu gospodarki wniosek o jej rozszerzenie. Danych co do skali planowanych inwestycji na razie nie chciał ujawnić. Obecnie w Łódzkiej SSE jest w sumie ok. 324 ha wolnych terenów inwestycyjnych. ŁSSE poinformowała we wtorek, że drugie już zezwolenie na prowadzenie działalności w podstrefie w Ozorkowie otrzyma spółka Scanaqua, która należy do międzynarodowej Grupy Geberit. Zakład w Ozorkowie specjalizuje się w produkcji kabin prysznicowych, wanien oraz brodzików akrylowych; jest też centrum kompetencyjnym projektowania i wytwarzania tych wyrobów. Firma chce jednak zróżnicować produkcję i wytwarzać w ozorkowskim zakładzie także elementy instalacji wodnych oraz gazowych wykonanych ze stali nierdzewnej i węglowej, miedzi oraz stopów metali. W związku z tym spółka zamierza zainwestować co najmniej 8,2 mln zł oraz zwiększyć zatrudnienie o 20 osób. Zobowiązała się też do utrzymania na terenie strefy zatrudnienia na poziomie 147 pracowników przez co najmniej 5 lat. To szósty inwestor, jaki otrzymał w tym roku zezwolenie na działalność w ŁSSE. W pierwszym półroczu tego roku otrzymało je pięć firm, które łącznie zadeklarowały nakłady inwestycyjne w wysokości 221 mln zł, zatrudnienie 184 nowych pracowników oraz utrzymanie w sumie 839 miejsc pracy. Tegorocznych wyników nie da się jednak porównać z ubiegłorocznym rekordem, kiedy to w I półroczu wydano 36 zezwoleń na działalność, a firmy zobowiązały się zainwestować ponad 1,5 mld zł i utworzyć 2378 nowych miejsc pracy. Ten boom miał jednak związek z obniżeniem od połowy 2014 r. dopuszczalnej wysokości pomocy publicznej - średnio o 15 proc. ŁSSE zajmuje obecnie w sumie 1302 ha i składa się z 44 podstref w trzech województwach: łódzkim, wielkopolskim i mazowieckim. Przez 18 lat istnienia strefa wydała 278 zezwoleń na działalność, a firmy zrealizowały lub zapowiedziały inwestycje warte ponad 12,7 mld zł. Powstało lub ma powstać dzięki nim ponad 32 tys. miejsc pracy. Najsilniejsze branże obecne w Łódzkiej SSE to: AGD, kosmetyczno-farmaceutyczna, IT/BPO oraz opakowań. (jb)
