Bezdomni wyremontowali starą ruderę i w niej zamieszkali. Ich "Przytulisko" prowadzi ksiądz z Żukowic. Po 16 latach urzędnicy chcą wyrzucić ich na bruk. Powód? Budynek nie spełnia norm przeciwpożarowych! 16 lat temu w opuszczonym i zrujnowanym budynku we wsi Żukowice k. Głogowa ksiądz postanowił uruchomić przytulisko. Bezdomni z całego regionu wyremontowali ruderę, wprowadzili się, zyskując sympatię sąsiadów.  Przez kilkanaście lat wiedli szczęśliwe życie w małej miejscowości, aż do teraz... Po latach inspektor nadzoru budowlanego i strażacy  zorientowali się, że obiekt nie spełnia norm przeciwpożarowych. Jak podaje Radio Wrocław, domagają się, aby wójt gminy zamknął ośrodek. - Będziemy bronić, pójdziemy nawet do Urzędu Miasta, Urzędu Gminy... wszędzie. My tu się czujemy jak mieszkańcy domu, tak jak w społeczeństwie. Nas biorą do różnych prac gospodarczych: na żniwa, na wykopki. Jak przyjdą nas poprosić o pomoc, to nie ma problemu - my zawsze się zgadzamy. Czy idziemy na cmentarz posprzątać, czy koło jakichś pomników, czy ulice pozamiatać, to zawsze sprzątamy i pomagamy ludziom. To jest w końcu nasz dom - wyjaśnia Radiu Wrocław Tomasz Kotyla. Zobacz też: Została wyrzucona z własnego domu 
