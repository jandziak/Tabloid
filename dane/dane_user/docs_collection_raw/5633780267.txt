Cztery miejscowe górnicze orkiestry dęte oraz zaproszeni goście wystąpią podczas 15. edycji Festiwalu Orkiestr Dętych im. Augustyna Kozioła, który odbędzie się 6 września w Rudzie Śląskiej. Naczelnik Wydziału Kultury i Kultury Fizycznej rudzkiego magistratu Andrzej Trzciński podkreślił w rozmowie z PAP, że tradycja orkiestr dętych jest w tym miejscu "mocno zakorzeniona". - Mieszkańcy co roku czekają na ten festiwal - powiedział Trzciński. Przed publicznością wystąpią cztery rudzkie orkiestry dęte: "Bielszowice" pod dyrekcją Zygmunta Kliksa, "Wirek" pod batutą Mieczysława Mazura, "Halemba" prowadzona przez Piotra Szczygioła oraz "Pokój", którą dyryguje Jacek Kampa. Zgodnie z coroczną tradycją festiwal rozpocznie się od przemarszu muzyków w tradycyjnych strojach - górniczych mundurach i czakach (nakrycie głowy) z czerwonymi piórami (kolor przeznaczony dla muzyków). Zabrzmią wtedy m.in. górnicze marsze. Główne występy zespołów odbędą się w parku imienia patrona festiwalu, gdzie każda orkiestra zaprezentuje się w półgodzinnym programie. Organizatorzy zapowiadają, że oprócz tradycyjnych marszów i melodii będzie można usłyszeć m.in. muzykę rozrywkową oraz opracowania utworów symfonicznych i operetkowych na orkiestrę dętą. Gościem specjalnym imprezy będzie wokalistka Alicja Majewska, której zaakompaniuje Włodzimierz Korcz. - Planowany jest też wspólny występ artystki z orkiestrą dętą "Pokój" - zapowiedział Trzciński. Podczas festiwalu wystąpi również niemiecki zespół "Swinging Schnitthappys" oraz Orkiestra Komendy Wojewódzkiej Policji w Katowicach. Dyrygent najstarszej, działającej od 1919 r. rudzkiej orkiestry "Bielszowice" Zygmunt Kliks powiedział, że górnicy "zawsze odczuwali potrzebę muzykowania". - W orkiestrach grają nie tylko pracownicy kopalni i emerytowani górnicy, ale też członkowie rodzin górniczych oraz uczniowie i absolwenci szkół muzycznych. Wszyscy jednak są wychowani w tradycji wspólnego muzykowania - podkreślił Kliks, który zaczął grać w górniczej orkiestrze dętej mając 14 lat. Patron festiwalu Augustyn Kozioł był jednym z najbardziej zasłużonych dla Rudy Śląskiej dyrygentów orkiestr. W latach siedemdziesiątych ub. wieku wypracował renomę orkiestry z dawnej kopalni "Walenty-Wawel". Zmarł w 1984 r. Każdego roku w festiwalu biorą udział rudzkie orkiestry oraz goście z kraju i zagranicy. Do tej pory wystąpili muzycy m.in. z Niemiec, Rosji, Czech oraz Finlandii. Park im. Augustyna Kozioła, założony w latach 80. XIX wieku, położony jest w centralnej dzielnicy - Ruda. W październiku ubiegłego roku rozpoczęła się rewitalizacja parku. M.in. odnowiono muszlę koncertową oraz wybudowano budynek gastronomiczny z tarasem, który architekturą i detalami elewacyjnymi nawiązuje do dawnej parkowej kręgielni.
