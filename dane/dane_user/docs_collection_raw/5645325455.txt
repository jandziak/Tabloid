Przedsiębiorca, od jesieni radny miasta, syn wieloletniego byłego prezydenta Opola Witold Zembaczyński będzie jedynką Nowoczesnej na opolskiej liście kandydatów do parlamentu – poinformował w niedzielę lider tego stowarzyszenia Ryszard Petru. Podczas zorganizowanej w niedzielę w Opolu konferencji prasowej Petru powiedział, że to co go w Zembaczyńskim "urzeka" to fakt, iż ten w swojej działalności i niedawnej kampanii samorządowej "podkreślał gospodarkę jako najważniejszy czynnik rozwoju". - A po drugie urzekło mnie również to, że był on mistrzem nurkowania technicznego w 2003 roku – dodał Petru. Dodał, że wprawdzie sam nie zna się na nurkowaniu technicznym, ale wydaje mu się, że ważna jest w nim wytrwałość i konsekwencja działania, a te cechy ceni. Podkreślił również, że Zembaczyński to opolanin z urodzenia, który zna sprawy miasta i jest młody "zarówno wiekiem, jak i mentalni". - Jestem przekonany, że będzie dobrym przedstawicielem naszego ugrupowania na ziemi opolskiej – podsumował lider Nowoczesnej. Zembaczyński podkreślał z kolei, że "wielkim zaszczytem" będzie dla niego reprezentowanie listy ugrupowania, które stawia na gospodarkę czy np. współpracę administracji mającą na celu rozwój przedsiębiorczości czy nauki. Mówił również, że "naturalnym" dla niego będzie reprezentowanie "środowiska ludzi, którzy mają poglądy umiarkowane, poglądy centrowe". Dodał, że w jego przekonaniu Opole "zostało całkowicie zmarginalizowane przez regionalne i centralne władze PO", bo wiodący kandydaci na liście opolskiej PO nie pochodzą z Opola, tylko z regionu. - To był też jeden z głównych powodów, dla których zdecydowałem się stanąć do tego wyścigu wyborczego. Opolu jest potrzebny reprezentant w Warszawie - zaznaczył. Witold Zembaczyński dopytywany był również o to, czy o starcie z listy Nowoczesnej rozmawiał ze swoim ojcem, Ryszardem Zembaczyńskim – przez 12 lat, do ostatnich wyborów, prezydentem Opola z ramienia PO (Zembaczyński senior nie zdecydował się na ponowny start jesienią w wyścigu o fotel prezydenta miasta, został natomiast radnym sejmiku z PO). Kandydat Nowoczesnej zapewnił, że jego ojciec "jak najbardziej popiera tę drogę". Petru, pytany o to, kiedy przedstawi pozostałych kandydatów na opolskiej liście Nowoczesnej poinformował, że wszystkie listy – w tym opolską – przedstawi razem. - W ciągu, zakładałbym, około tygodnia - dodał. Witold Zembaczyński ma 35 lat, urodził się w Opolu. Jest absolwentem politologii na Uniwersytecie Opolskim. Ma żonę i 8-letniego syna. Był przedsiębiorcą w latach 2005-2011. Niedawno został kierownikiem krytej pływalni Wodna Nuta w Opolu. W ostatnich wyborach samorządowych uzyskał mandat radnego w opolskiej radzie miasta, startując z listy obecnego prezydenta Opola Arkadiusza Wiśniewskiego. (MWL)
