Około 150-200 zwolenników rządzącej w Turcji Partii Sprawiedliwości i Rozwoju (AKP) zaatakowało dziś w nocy redakcję jednego z największych dzienników w kraju, "Hurriyet", w Stambule. Hurriyet" podał, że tuż przed północą demonstranci zebrali się przed budynkiem redakcji i zaczęli obrzucać go kamieniami. Wybili kilka okien, zniszczyli przeszklone drzwi, a także starli się z ochroniarzami. Protestem kierował szef młodzieżówki AKP Abdulrahim Boynukalin. Zebrani skandowali hasła na cześć prezydenta Recepa Tayyipa Erdogana i AKP, która u władzy jest od 2002 roku. Demonstranci zdjęli z masztu flagę "Hurriyet" i spalili ją. W mediach społecznościowych użytkownicy sympatyzujący z partią rządzącą apelowali też o spalenie redakcji. Protestujący rozeszli się dopiero, gdy na miejsce przybyła policja. Redaktor naczelny "Hurriyet" Sedat Ergin nazwał atak na redakcję "czarną kartą w historii tureckiej demokracji". Demonstrację zwołano z powodu błędnego zacytowania przez "Hurriyet" słów prezydenta Erdogana. Chodziło o wypowiedź m.in. na temat niedzielnego ataku kurdyjskich bojowników na tureckich żołnierzy. Doszło do niego w prowincji Hakkari, na południowym wschodzie kraju. Partia Pracujących Kurdystanu (PKK) twierdzi, że zabiła tam 15 tureckich żołnierzy. (jb)
