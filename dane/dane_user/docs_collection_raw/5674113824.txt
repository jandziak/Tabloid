Premier Ewa Kopacz rozpocznie dwudniowy pobyt na Opolszczyźnie. Znany jest jedynie plan dzisiejszych wizyt. O szczegółach informuje "Radio Opole". - Lasowice Wielkie - to pierwszy punkt, wskazany zresztą przez Kancelarię Premiera - powiedział w rozmowie z "Radiem Opole" Szymon Ogłaza dyrektor gabinetu wojewody opolskiego. Ewa Kopacz spotka się także z Kresowiakami w Namysłowie. Plan czwartkowego pobytu premier na Opolszczyźnie będzie znany dopiero wieczorem. - Taka wizyta to duże wyzwanie organizacyjne, ale nie jest niczym, czemu nie podołalibyśmy jako urząd - dodał Ogłaza. Dyrektor gabinetu wojewody mówił także, że szczegóły pobytu premier na Opolszczyźnie były ustalane do późnego wieczora. - Nie jest to znowu tak bardzo niebywałe, bo to też nie jest dwór królowej angielskiej, tylko pani premier, która dostosowuje się również do naszych warunków - podkreślił. (jb)
