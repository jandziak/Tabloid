Ciach! Rada Polityki Pieniężnej, ku radości osób zadłużonych w złotówkach, po raz kolejny w tym tygodniu obniżyła stopy procentowe. Dzięki temu rata przeciętnego kredytu na 300 tys. zł na 30 lat skurczy się o kolejne 40 zł. Szef NBP Marek Belka mówi: to już koniec obniżek. Jacek Rostowski mówi: można jeszcze ciąć. Ostatnia obniżka jest już ósmą w ciągu roku. Stopy procentowe, od których zależy m.in. oprocentowanie kredytów bankowych, są na rekordowo niskim poziomie.– „Obecny poziom stóp procentowych powinien się utrzymać co najmniej do końca tego roku” – uważa prezes NBP. Wicepremierowi te obniżki nie wystarczają i mówi: – „Na ogłaszanie przez RPP zakończenia cyklu obniżek stóp procentowych może być za wcześnie. W drugiej połowie roku może się okazać, że dalsze obniżenie stóp byłoby wskazane. Obniżenie było krokiem w słusznym kierunku i nie jestem przekonany, że wyklucza dalsze podobne kroki” – ocenia Jacek Rostowski. Spór między ministrem finansów, a prezesem NBP trwa od dawna. Zdaniem Jacka Rostowskiego to Rada Polityki Pieniężnej, na której czele stoi Marek Belka winna jest spowolnieniu, z którym zmaga się teraz polska gospodarka. Jego zdaniem Rada zbyt późno zdecydowała się na obniżkę stóp procentowych. – „Polska ma najniższe stopy procentowe w historii, ale najwyższe w całej Europie” – podkreśla Rostowski.
