Policjanci z Olsztyna zatrzymali pirata drogowego... na plaży. Nietrzeźwy 21-latek osobowym audi jeździł po jednej z dzikich plaż nad Jeziorem Wulpińskim. Mężczyzna najpierw kręcił tzw. bączki między leżącymi na kocach turystami, po czym z piwem w ręku poszedł się kąpać. Dzięki szybkiej reakcji świadków i policjantów nie doszło do tragedii. Kierowca w chwili zatrzymania miał prawie dwa promile alkoholu w organizmie. W sobotę ok. godz. 17.30 oficer dyżurny Komisariatu Policji w Olsztynie otrzymał telefoniczne zgłoszenie o tym, że po jednej z dzikich plaż nad Jeziorem Wulpińskim jeździ samochód, którego kierowca jest pod wpływem alkoholu. W rejon zgłoszenia został skierowany patrol. Na miejscu interweniujący policjanci zostali poinformowani przez świadków, że pijany kierowca obecnie przebywa w wodzie. Funkcjonariusze ustalili, że mężczyzna jeździł samochodem osobowym po plaży, robiąc tzw. bączki między wypoczywającymi na kocach plażowiczami. Gdy się zatrzymał, z butelką piwa wszedł do wody. Wskazany przez plażowiczów mężczyzna na widok umundurowanych policjantów zaczął zachowywać się wulgarnie. Oświadczył, że nie wyjdzie z jeziora, po czym zaczął odpływać od brzegu. Funkcjonariusze na interwencję wezwali strażaków z łodzią ratunkową. Kilkanaście minut później, niemal w ostatniej chwili, ratownicy wyciągnęli wyczerpanego mężczyznę z jeziora. Ze względu na jego agresywne zachowanie policjanci podjęli decyzję o jego zatrzymaniu. Przeprowadzone przez funkcjonariuszy badanie wykazało u mieszkańca powiatu olsztyńskiego prawie dwa promile alkoholu w organizmie. W trakcie interwencji okazało się również, że mężczyzna nie posiadał przy sobie prawa jazdy. Zatrzymany był już wcześniej notowany m.in. za jazdę samochodem w sposób zagrażający innym osobom oraz pod wpływem alkoholu. 21-latek za popełnione przestępstwo odpowie przed sądem. Za prowadzenie pojazdu w stanie nietrzeźwości grozi mu odebranie uprawnień do kierowania, grzywna, kara 2 lat pozbawienia wolności, a także zakaz prowadzenia pojazdów. Pijany tancerz dał popis na pasach 
