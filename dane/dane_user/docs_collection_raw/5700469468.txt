Ewa Minge niedawno ogłosiła, że zakłada fundację. Tylko Plejadzie zdradziła dlaczego i czym będzie się zajmować. Ewa Minge w modzie osiągnęła już naprawę wiele, a jej kreacje doceniane są na całym świecie. Ambitna projektantka nie spoczęła na laurach i postanowiła włożyć swoją energię w nowy projekt. - Wychowałam już dwoje dzieci, a jestem na tym etapie życia, że zapragnęłam mieć trzecie. Nie będę przecież rodzić, więc niech będzie nim fundacja Black Butterfly - śmieje się gwiazda w rozmowie z Plejadą. Minge od lat udziela się charytatywnie. - Pomysł fundacji dojrzewał we mnie od wielu lat. Długo pomagałam ludziom na własną rękę. Jednym z moich podopiecznych był Grzegorz z zespołem Downa. Jego marzeniem było projektowanie strojów. Wielokrotnie spotykałam się z nim, dawałam fachowe porady. W końcu nauczył się szyć, kupiłam mu maszynę i tkaniny potrzebne do pracy. Pięknie się teraz rozwija i spełnia swoje marzenia - opowiada nam projektantka. Ewa Minge postanowiła pomóc osobom zmagającym się z rakiem nie bez przyczyny. - Nowotwór od lat towarzyszy w moim życiu. To właśnie z jego powodu odeszła moja mama, ja przez lata zmagałam się i pewnie będę zmagać do końca życia z ciężką chorobą, a niedawno bliska mi osoba również dowiedziała się, że nosi w sobie raka - zdradza Plejadzie. Gwiazda świata mody ma już konkretne pomysły na działanie Black Butterfly. - Chcemy pomagać chorym i aktywizować ich życie poprzez kulturę i sztukę. To nie wszystko, zamierzamy również informować chorych o prawach pacjenta, tłumaczyć co mogą uzyskać od służby zdrowia czy państwa. Zamierzamy także uruchomić doradztwo prawne oraz spotkania z psychologami. Trzeba uzmysłowić ludziom, że rak nie jest wyrokiem. W naszej fundacji ważną sprawą będzie aktywny udział osób chorych w spotkaniach z innymi chorymi, bo kto lepiej zrozumie pacjenta, jak nie inny pacjent? Zamierzamy zgromadzić ludzi, którzy udowodnili swoimi życiem, że niemożliwe jest możliwe - tłumaczy Minge. Oczywiście w działaniach fundacji nie zabraknie też mody. - Chcę wypuścić linię luksusowych chust, które będą miały bardzo wysoką cenę i będą sprzedawane w najlepszych butikach na całym świecie. Chory czy chora na nowotwór będą dostawać je za przysłowiową złotówkę. Chodzi tu o to, by te luksusowe chusty mogły choć w części dać osobom chorym luksus dobrego życia - opowiada nam Minge. - Chusty będą pierwszym produktem pod logiem fundacji. Planuję także suknie haute couture, które będą dedykowane fundacji, tak jak moja ostatnia kolekcja w Paryżu - dodaje. A nam pozostaje mocno trzymać kciuki za powodzenie. Ewa Minge po raz kolejny pokazuje wielką klasę i ogromne serce. Więcej takich gwiazd!
