Rumunia to barwna mozaika kultur, tradycji i narodowości, wciąż jeszcze nie dość odkryta. Różnorodność atrakcji turystycznych przyprawia tu o zawrót głowy:zamki Włada Palownika, kolorowe bukowińskie klasztory, warowne kościoły saskie, orientalne zabytki Dobrudży, polskie wsie na Bukowinie i czeskie w Banacie, secesyjne pałace Oradei i ocalałe od zagłady zabytki Bukaresztu... Niezwykłym dziełom rąk ludzkich towarzyszą cuda natury - dzikie i piękne góry, krasowe wąwozy, wulkany błotne i Delta Dunaju, w której można zobaczyć... pelikany. Oto największe atrakcje Rumunii - sprawdźcie, co koniecznie trzeba zwiedzić i zobaczyć w tym kraju! 1. Bukareszt Stolica Rumunii pełna jest kontrastów, może jednocześnie odpychać, jak i uwodzić nieoczywistym pięknem i ciekawymi zabytkami. Pośród komunistycznej zabudowy, której flagowym przykładem jest gigantyczny Pałac Parlamentu znajdziemy m.in. piękną cerkiew Stavropoleos i orientalny karawanseraj Manuka. Warto odwiedzić też Rumuńskie Ateneum, a także kilka ciekawych muzeów z Narodowym Muzeum Historycznym, Narodowym Muzeum Sztuki, Muzeum Rumuńskiego Chłopa i wspaniałym Muzeum Wsi (skansenem) na czele. 2. Nowa Metropolia w Curtea de Argeş Wspaniała cerkiew klasztorna monasteru w Curtea de Argeş została wzniesiona w latach 1512–17. Łączy ona wszystko to, co najlepsze w architekturze Wschodu i Zachodu: elementy serbskie, tureckie i ormiańskie, dystynkcję gotyku i bogactwo orientalnej arabeski. Świątynia jest jednym z najcenniejszych zabytków Wołoszczyzny, przez stulecia inspirującym działających na ziemiach rumuńskich mistrzów budowlanych. 3. Kluż Stolica Transylwanii, jej główny ośrodek kulturalny i akademicki, najbardziej „węgierskie” miasto Rumunii. Ważne miejsce w jego dziejach zajmują też Sasi. Wśród licznych zabytków na pierwszym miejscu trzeba wymienić imponującą farę św. Michała, której najstarsze części pochodzą z połowy XIV w. Warto zobaczyć także okazały kościół kalwiński, mieszczący Narodowe Muzeum Sztuki pałac Bánffy, kościół uniwersytecki – pierwszy barokowy kościół Siedmiogrodu, a z budowli nowszych: katedrę prawosławną i kościół „z Kogutem”. Zmęczeni zabytkami możemy pospacerować po ogrodzie botanicznym – jednym z najpiękniejszych w Europie, wręcz wypada natomiast zwiedzić wspaniały skansen (Park Etnograficzny Romulus-Vuia). 4. Katedra w Alba Iulia Rzymskokatolicka katedra św. Michała w Alba Iulia, wzniesiona w połowie XIII w., to jeden z najcenniejszych sakralnych zabytków Rumunii. Dawną stolicę Księstwa Siedmiogrodu warto odwiedzić też dla kilku innych ważnych dla historii Rumunii zabytków – Pałacu Książęcego, Sali Zjednoczenia i monumentalnego Soboru Koronacyjnego, świadka koronacji króla Rumunii Ferdynanda I (1922). 5. Zamek w Hunedoarze Castelul Corvinilor jest uważany za najpiękniejszy gotycki zamek w Europie Środkowej. Rezydencja należała do kilku znacznych rodzin węgierskich (Hunyady, Korwin, Bethlen, Apafi, Thököly i in.), obecnie jest własnością rządu Rumunii. Zamek w Hunedoarze posiada dość skomplikowaną architekturę: główny dziedziniec otacza kilka połączonych ze sobą budowli, m.in. gotycki pałac ze wspaniałą Salą Rycerską, pomieszczenia gospodarcze i przeznaczone dla służby oraz kaplica z przyległym małym dziedzińcem ze studnią. Całość założenia obejmują mury flankowane przez kilka bastionów i wież. Nie będą się tu nudzić ani dorośli, ani dzieci, mogące szukać w zakamarkach zamku duchów, księżniczek i skarbów. 6. Sybin Saski Hermannstadt to jedno z największych i najciekawszych miast Siedmiogrodu. Ośrodek o kilkuwiekowych tradycjach naukowych i kulturalnych. Rozległa, dobrze zachowana starówka kryje kilka obiektów najwyższej rangi – jak ewangelicki kościół parafialny, Stary Ratusz czy pałac Brukenthal, mieszczący wspaniałą kolekcję malarstwa – a także dziesiątki innych zabytków, przywołujących średniowieczny krajobraz miejski. Będąc w Sybinie, obowiązkowo należy zwiedzić jeden z najciekawszych skansenów w Rumunii (i w Europie) – Muzeum Cywilizacji Ludowej „ASTRA”, położone na południowych peryferiach miasta. 7. Ufortyfikowane kościoły saskie w Transylwanii Obronne grody kościelne, stanowiące nieraz prawdziwe minitwierdze otoczone murami z basztami i kryjące budynki gospodarcze, studnię (czasem wykopaną wewnątrz kościoła), szkołę i pomieszczenia mieszkalne, były wznoszone w Saksonii Siedmiogrodzkiej między XII a XVII w. Wiele z tych unikatowych budowli zachowało się do dziś. Kilka najwspanialszych doceniono wpisem na listę UNESCO. Obowiązkowo należy zobaczyć warowne kościoły we wsiach Biertan, Prejmer, Hărman i Viscri. W przypadku Biertan i Viscri ochroną UNESCO została objęta cała zabytkowa zabudowa. Warto pamiętać, że obronnych kościołów jest w Transylwanii znacznie więcej i że wiele z nich nie ustępuje malowniczością wymienionym. By się o tym przekonać, wystarczy odwiedzić np. wsie Şeica Mică, Moşna, Cisnădie, Cisnădioara, Dârjiu, Saschiz, Valea Viilor czy Homorod. 8. Sighişoara Najlepiej zachowane saskie miasto Transylwanii. Otoczona murami i basztami średniowieczna starówka została w całości wpisana na listę UNESCO. Symbolem Sighişoary jest XIV-wieczna Wieża Zegarowa, inne cenne zabytki to kościół Na Wzgórzu, kościół Klasztorny, dom Drakuli i dom Pod Jeleniami. Warto przyjechać tu poza sezonem, gdy turystów jest mniej, a w zaułkach można odszukać zatrzymany kilkaset lat temu czas. 9. Zamki chłopskie Burzliwa historia Transylwanii i ciągłe zagrożenie najazdami, w jakim musieli żyć jej mieszkańcy, spowodowało, że w tym regionie Rumunii możemy oglądać liczne i rozmaite budowle obronne. Jednymi z najbardziej oryginalnych są tzw. zamki chłopskie – warownie wznoszone przez lud (czasem w oparciu o wykupioną rezydencję magnacką), składające się z rozbudowywanych z czasem fortyfikacji, kryjące w sobie pomieszczenia mieszkalne, składziki i piwnice, studnię i inne ważne dla życia społeczności obiekty (często także kaplicę i szkołę). Do dziś w dobrym stanie zachowało się niewiele tych unikatowych ludowych twierdz. Najciekawsze obejrzymy we wsiach Râşnov, Rupea i Câlnic. 10. Braszów Jedno z najstarszych miast Siedmiogrodu zachowało w dużym stopniu zabytkową zabudowę starówki. Najcenniejszym obiektem starego miasta jest późnośredniowieczny Czarny Kościół, dużą wartość historyczną posiada też ratusz, którego początki sięgają XIV w. Spacerując po mieście, odnajdziemy dużo więcej zabytkowych budowli i klimatycznych zaułków. Warto też odwiedzić ciekawe Muzeum Etnograficzne oraz wyjechać kolejką na górującą nad miastem górę Tâmpa. 11. Karpaty rumuńskie Rumuńskie Karpaty, składające się z kilkudziesięciu pasm i masywów górskich, to mekka wędrowców, miłośników etnografii, fotografów, przyrodników... Trzeba jednak pamiętać, że to góry wymagające – by po nich chodzić, należy mieć odpowiednie doświadczenie, duże umiejętności terenoznawcze, dobrą kondycję, wytrwałość i wyobraźnię. Znajdziemy tu wszystkie typy krajobrazu – od zalesionych „beskidzkich” grzbietów przez rozległe połoniny i krasowe płaskowyże po góry o alpejskiej niemal rzeźbie. A także liczne ciekawostki morfologiczne i geologiczne: przepastne wąwozy, głazowiska, jaskinie lodowe, andezytowe kolumny, urwiska, aweny, ponory, wywierzyska, skalne bramy, solne ściany, fantazyjne ostańce skalne i czynne wulkany błotne. Zetkniemy się tu także z – w innych częściach Europy już zapomnianą – żywą kulturą pasterską i zobaczymy wsie, w których czas zatrzymał się wiele lat temu. Po rumuńskich Karpatach można chodzić przez wiele lat, może nawet przez całe życie, i zawsze wyjeżdżać z nich z odczuciem niedosytu. Ich zwiedzanie warto zatem zacząć jak najwcześniej... 12. Wesoły Cmentarz w Săpân?a Czy cmentarz może być atrakcją turystyczną? Na pewno jest nią wiejski cmentarz w marmaroskiej wsi Săpân?a. Powinni odwiedzić go wszyscy miłośnicy kultury ludowej i sztuki naiwnej. Zobaczą tu oni ponad 800 rzeźbionych i bogato ornamentowanych, drewnianych krzyży nagrobnych, będących istną skarbnicą motywów malarstwa prymitywistycznego. Najstarsze z nich mają blisko 100 lat. Umieszczone na nich kolorowe (z dominującym jasnogranatowym „błękitem z Săpân?a”) obrazki i epitafia komentują zawód, cechy charakteru i przyzwyczajenia nieboszczyka, a także sposób, w jaki zginął. Wesoły Cmentarz to miejsce jedyne w swoim rodzaju, jakże odmienne od naszego ­typowego wyobrażenia miejsca pochówku. 13. Drewniane cerkwie Marmaroszu Zwiedzając Marmarosz, na każdym kroku napotkamy wytwory karpackiej „cywilizacji drewna”. Jej przejawy najwyraźniej widoczne są w budownictwie. W tutejszych wsiach zachowały się liczne tradycyjne drewniane chałupy, a także – będące największą atrakcją regionu – zabytkowe (XVII–XVIII w.) drewniane cerkwie. Kilka z najcenniejszych zostało objętych ochroną UNESCO, są to świątynie we wsiach Bârsana, Budeşti, Deseşti, Ieud, Plopiş, Poienile Izei, Rogoz i Şurdeşti. Ta ostatnia słynie ze strzelistej „gotyckiej” wieży (54 m), będącej przykładem kunsztu wiejskich mistrzów ciesielskich. Drewniane zabytki regionu można też oglądać w skansenie na peryferiach Syhotu Marmaroskiego. 14. „Malowane” monastery bukowińskie Transylwania słynie z warownych kościołów, Marmarosz z drewnianych cerkwi, Bukowina zaś – z zabytkowych (głównie XVI w.) „malowanych” monasterów. To jedyne w swoim rodzaju świątynie-dzieła sztuki, które przemawiają do wiernych ilustrującymi Biblię zewnętrznymi freskami, tworząc w swoim otoczeniu dostępną dla wszystkich sferę sacrum. Najcenniejsze z „malowanych” cerkwi zostały objęte ochroną UNESCO, znajdziemy je we wsiach Arbore, Mănăstirea Humorului, Vatra Moldoviţei, Pătrăuţi, Probota, Suceviţa i Voroneţ, a także w Suczawie (cerkiew św. Jerzego w monasterze św. Jana Nowego). 15. Monastery mołdawskie Rumuńska Mołdawia (i będąca jej częścią Bukowina) to nie tylko „malowane” monastery. Od wieków działają tu także inne ważne ośrodki monastyczne, o długiej historii i pięknej architekturze. Poszukiwacze ciekawych zabytków powinni z pewnością odwiedzić XV-wieczny monaster Putna (zwany „bukowińskim Wawelem”), monaster Dragomirna ze wspaniałą, wyróżniającą się orientalnymi wpływami cerkwią Zesłania Ducha Świętego, oraz położone nieco dalej na południe monastery Râşca, Neamţ i Bistriţa. 16. Jassy Dawna stolica Mołdawii to miasto magiczne, łączące wpływy kultur staromołdawskiej, rosyjskiej, orientalnej i zachodniej, niegdyś wielokulturowa metropolia, dziś miejsce nieco zapomniane, ale wciąż dostojne, intrygujące i pełne energii. Najbardziej znane tutejsze atrakcje to monumentalny romantyczno-eklektyczny Pałac Kultury i wspaniała cerkiew Trzech Hierarchów. Cennych zabytków i ciekawych muzeów jest tu jednak znacznie więcej – by wspomnieć tylko system ufortyfikowanych monasterów, fundowanych w mieście i jego okolicach między XVI a XVII w. Znajduje się tu też największy w Rumunii, bardzo ciekawy ogród botaniczny. 17. Delta Dunaju Delta to największy i najcenniejszy obszar wodno-błotny w Europie, siedlisko licznych gatunków ptaków (w tym pelikanów) i enklawa ciekawych zbiorowisk roślinnych. Znajdziemy tu m.in. lasy zalewowe, reliktowe dąbrowy, pływające wyspy, zarastające wydmy i niezmierzony labirynt dzikich kanałów. Człowiek z ledwością zaznacza tu swoją obecność. Na rozległych pustkowiach delty znajduje się zaledwie kilka wsi, znacznie więcej – na wpół zatopionych wraków łodzi i kutrów (ich liczbę szacuje się na ok. 100). Do nielicznych „ludzkich” atrakcji zaliczają się wioski rybackie zamieszkane w części przez lipowian (starowierców) oraz zabytkowe świątynie i latarnie morskie w Sulinie. Jednak przyjeżdża się tu przede wszystkim dla przyrody – by zobaczyć ostatnią w Europie, zachowaną niemal w pierwotnym stanie deltę wielkiej rzeki. 18. Konstanca Największe rumuńskie miasto portowe kryje kilka znakomitych turystycznych atrakcji. Będąc tu, trzeba zwiedzić Muzeum Historii Narodowej i Archeologii, rezerwat archeologiczny kryjący pozostałości rzymskiej hali targowej i Wielki Meczet. Później warto pospacerować uliczkami niewielkiej starówki, by odkryć kilka innych ciekawych zabytków. A na koniec przejść się nadmorskim bulwarem (gdzie zobaczymy wspaniały secesyjny budynek Kasyna) i odpocząć w którejś z kawiarni lub na miejskiej plaży. Z dziećmi możemy odwiedzić morskie akwarium, delfinarium i Mikrorezerwat Delty Dunaju.
