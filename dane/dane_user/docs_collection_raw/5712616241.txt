Policjanci z Zielonej Góry zatrzymali trzech mężczyzn, którzy okradali automaty wrzutowe na myjniach samochodowych - informuje "Gazeta Lubuska". Właściciele myjni samoobsługowych zgłaszali kradzieże od kilku tygodni. Złodzieje włamywali się do myjni, a następnie okradali automaty wrzutowe. Proceder miał miejsce na ulicach Batorego, Makowej i Zacisze. Policjanci zatrzymali mężczyzn po tym, jak w trakcie kontroli drogowej zwrócili uwagę na ich dziwne zachowanie. Po wylegitymowaniu znaleźli w samochodzie narkotyki, a także łom, kasetki na pieniądze i duże ilości bilonu. Mężczyźni usłyszeli zarzuty kradzieży i kradzieży z włamaniem, a także posiadania narkotyków. Dwóch z nich usłyszało wyrok dwóch lat pozbawienia wolności w zawieszeniu, natomiast trzeci z przestępców dostał 18 miesięcy w zawieszeniu. Ponadto sprawcy muszą również naprawić szkody. Oskarżeni dobrowolnie poddali się karze. (do)
