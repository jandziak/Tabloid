Operator systemu przesyłowego elektroenergetycznego Polskie Sieci Elektroenergetyczne wprowadzają od poniedziałku od godz. 10.00 ograniczenia w dostawach i poborze energii w całym kraju – podały PSE w komunikacie. Premier Ewa Kopacz uspokajała na konferencji prasowej, że indywidualnym odbiorcom oraz instytucjom takim jak szpitale nie grożą przerwy w dostawach energii. Polskie Sieci Elektroenergetyczne (...) w związku z obniżeniem rezerw zdolności wytwórczych poniżej niezbędnych wielkości (...) w możliwych do przewidzenia warunkach pracy sieci, stwierdziły wystąpienie zagrożenia bezpieczeństwa dostaw energii elektrycznej (...) i z dniem 10 sierpnia od godz. 10 wprowadzają ograniczenia w dostarczaniu i poborze energii elektrycznej na obszarze całego kraju" – napisano w komunikacie. Dodano, że w radiowej Jedynce dwa razy dziennie podawane będą komunikaty określające stopień zasilania dla poszczególnych stref doby oraz obszar obowiązywania ograniczeń. W oddzielnym komunikacie PSE ogłosiły dla obszaru całego kraju w poniedziałek od godziny 10.00 do godz. 17.00 stopień zasilania 20 oraz od godz. 17.00 do godz. 22.00 stopień zasilania 19 i przewidują od godz. 22.00 do godz. 10.00 11 sierpnia stopień zasilania 11. OSP poinformował, że o wystąpieniu zagrożenia bezpieczeństwa dostaw energii elektrycznej i wprowadzonych ograniczeniach powiadomił ministra gospodarki oraz prezesa Urzędu Regulacji Energetyki. OSP zgłosił też ministrowi gospodarki konieczność wprowadzenia w kraju ograniczeń w dostarczaniu i poborze energii elektrycznej. Kopacz: dostawy energii dla odbiorców indywidualnych nie są zagrożone Indywidualnym odbiorcom oraz instytucjom takim jak szpitale nie grożą przerwy w dostawach energii - zapewniła w poniedziałek premier Ewa Kopacz. Polskie Sieci Elektroenergetyczne wprowadziły ograniczenia w związku z upałami i niskim poziomem wód niezbędnych w procesie chłodzenia. Mimo trudnej sytuacji w polskiej energetyce mamy dla obywateli, czyli dla bezpośrednich odbiorców prądu, dobrą informację. Indywidulanym odbiorcom, ale też takim instytucjom jak szpitale czy innym instytucjom podobnym, które gwarantują nam bezpieczeństwo i zdrowie, nie grożą przerwy w dostawach prądu" - powiedziała po spotkaniu zespołu zarządzaniu antykryzysowego. Jak poinformowała, częściowe ograniczenia będą jednak dotykać ponad 1,6 tys. przedsiębiorstw, przy czym nie powinny mieć one negatywnego wpływu na ich zdolności produkcyjne. "Będziemy robić wszystko aby te ograniczenia w dostawach prądu były jak najmniej uciążliwe" - zapewniła premier. Kiedy można wprowadzić ograniczenia w dostawach energii? Zgodnie z przepisami, ograniczenia w dostarczaniu i poborze energii elektrycznej na określony czas mogą być wprowadzane przez radę ministrów, ale w przypadku wystąpienia zagrożenia bezpieczeństwa dostaw energii, wprowadzić może je OSP. Plany ograniczeń opracowuje OSP, który określa wielkości maksymalnego poboru energii dla poszczególnych odbiorców i stopni zasilania. Ograniczenia dotyczą odbiorców, dla których określona w umowie wielkość mocy umownej ustalona została powyżej 300 kW. Ograniczenia określa się w stopniach zasilania od 11 do 20. 11 stopień zasilania określa, że odbiorca może pobierać moc do wysokości mocy umownej określonej w umowach, stopnie zasilania od 12 do 19 powinny zapewniać równomierne obniżanie mocy elektrycznej pobieranej przez odbiorcę. 20 stopień zasilania określa, że odbiorca może pobierać moc do wysokości ustalonego minimum, niepowodującego zagrożeń i zakłóceń. W piątek operator informował, że z powodu niskiego poziomu rzek oraz wysokiej temperatury powietrza i wody wykorzystywanej w obiegach chłodzenia, są coraz większe ograniczenia w produkcji energii elektrycznej. Apelował o ograniczenie zużycia energii elektrycznej w okresach szczytowego zapotrzebowania, tj. w godz. 11–15. Z danych REMIT wynika, że nieplanowane ubytki mocy w krajowych elektrowniach wynoszą prawie 2,5 GW. W Elektrowni Kozienice ubytki mocy wynoszą ok. 555 MW, w Elektrowni Turów 235 MW, w Bełchatowie 370 MW, w Opolu 200 MW. W Elektrowni Łagisza ubytki wynoszą 120 MW, w Elektrowni Siersza 123 MW, w Elektrowni Pątnów I 200 MW, a w Pątnów II 464 MW, w Elektrowni Rybnik 220 MW. We wtorek rząd zajmie się projektem rozporządzenia zatwierdzającym wniosek PSE ws. ograniczeń w dostawach energii z powodu upałów - poinformował w poniedziałek wicepremier, szef MG Janusz Piechociński. Dodał, że rozporządzenie będzie dotyczyło okresu do 30 sierpnia. Wobec tych wyzwań długotrwałej suszy skrajnie, ekstremalnie wysokich temperatur, to jest (ograniczenia w dostawach energii- PAP) rutynowe działanie " - powiedział Piechociński na poniedziałkowej konferencji prasowej. Polskie Sieci Elektroenergetyczne wprowadziły od poniedziałku od godz. 10 ograniczenia w dostawach i poborze energii w całym kraju. Ograniczenia nie obejmują odbiorców indywidualnych ani instytucji takich jak szpitale. Dotyczą natomiast tych odbiorców, dla których określona w umowie wielkość mocy umownej ustalona została powyżej 300 kW. 20 stopień zasilania określa, że odbiorca może pobierać moc do wysokości ustalonego minimum przy zachowaniu bezpieczeństwa ludzi oraz zapobiegnięciu uszkodzeniu lub zniszczeniu obiektów technologicznych.
