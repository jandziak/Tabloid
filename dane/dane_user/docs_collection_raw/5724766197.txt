Z pytań kierowanych przez młodzież do Wakacyjnego Telefonu Zaufania wynika, że coraz młodsze osoby mają kontakt z treściami pornograficznymi - mówi Aleksandra Józefowska, koordynatorka Grupy Edukatorów Seksualnych Ponton. Tegoroczna, 10. już edycja Wakacyjnego Telefonu Zaufania, którą organizuje Ponton, ruszyła 1 lipca i potrwa do końca sierpnia. Jak powiedziała Józefowska, pytania kierowane do ekspertów telefonu zaufania wskazują, że młodzi ludzie wiedzę o seksualności często czerpią z pornografii. W konsekwencji - zarówno chłopcy, jak i dziewczęta - obawiają się, że nie będą potrafili poradzić sobie w sytuacji intymnej. - Wiele pytań kierowanych do telefonu zaufania wskazuje na kontakt z pornografią coraz młodszych osób - zaznaczyła Józefowska. Pytania młodzieży dotyczą kwestii związanych z wyglądem i z wyobrażoną satysfakcją partnera seksualnego. W ostatnich latach pojawił się też problem tzw. cyberprzemocy, m.in. przesyłania sobie wzajemnie przez młode osoby zdjęć, na których są nago. - Nasz system oświaty nie przygotowuje młodzieży do korzystania z internetu - oceniła Józefowska. Jak wyjaśniła, młodzi ludzie nie wiedzą, na jakich stronach należy szukać rzetelnych informacji, często ufają opiniom zamieszczanym na forach internetowych. Duża część telefonów dotyczy antykoncepcji. Zdarza się, że para młodych ludzi, która wybiera się na wakacyjny wyjazd i planuje seks, korzysta z telefonu zaufania, by dowiedzieć się, jakie metody antykoncepcji zastosować. - Zdarzają się też pytania zadane po fakcie, które wskazują zarówno na ryzyko zajścia w ciążę, jak i związane z chorobami przenoszonymi drogą płciową, gdy stosunek był niezabezpieczony i odbył się z kimś, o czyim zdrowiu niewiele wiadomo - zaznaczyła koordynatorka Pontonu. - W tym roku najmłodszą osobą, która nam przyznała, że współżyje seksualnie, była czternastolatka - dodała. Z telefonem zaufania kontaktowały się także osoby, które miały problem z zakupem tzw. pigułki "dzień po", a także dziewczęta, którym lekarz przepisał tabletki antykoncepcyjne, ale nie udzielił wskazówek, jak je przyjmować. Młodzież dzwoni również w przypadku konfliktów w rodzinie lub z rówieśnikami. Dzwonią też osoby nieheteroseksualne, szukając wsparcia i prosząc o rady, jak porozmawiać o swojej sytuacji z rodzicami. Z Wakacyjnym Telefonem Zaufania kontaktuje się od kilku do kilkunastu osób dziennie. Telefon jest dedykowany przede wszystkim nastolatkom, ale z ekspertami kontaktują się osoby w różnym wieku, które mają pytania związane m.in. z seksualnością, emocjami, nawiązywaniem kontaktów czy antykoncepcją. Rodzice, a także opiekunowie młodzieży na obozach i koloniach oraz wychowawcy, dzwoniąc do ekspertów, otrzymają wsparcie m.in. na temat tego, jak rozmawiać z młodymi ludźmi o antykoncepcji, związkach i unikaniu ryzykownych zachowań. Eksperci czekają na pytania pod numerem 507 832 741. Telefon działa do końca wakacji, codziennie w godz. 19-21. Pytania można zadawać telefonicznie lub za pomocą sms-ów. Funkcjonowanie telefonu od dwóch lat dofinansowuje Ministerstwo Edukacji Narodowej. (PG)
