Prawie przez całą sobotę w komunikacji lotniczej na wschodzie USA, od Nowego Jorku do stanów Karolina Północna i Południowa, panował chaos. Setki lotów było opóźnionych lub odwołanych. Według władz przyczyną były "problemy techniczne". Chaos na lotniskach, któremu towarzyszył często brak informacji, był ciężką próbą dla nerwów pasażerów. Około godziny 16 czasu wschodnioamerykańskiego Federalna Administracja Lotnictwa (FAA) poinformowała, że problemy zostały rozwiązane i wkrótce wszystkie opóźnione samoloty powinny otrzymać zgodę na start. Według FAA przyczyną zakłóceń były "problemy techniczne" w jednym z ośrodków kontroli ruchu lotniczego w Leesburgu, w stanie Wirginia. Wykluczono aby przyczyną zakłóceń było celowe działanie. Najwięcej zakłóceń dotyczyło lotów do i z portów lotniczych w rejonie Waszyngtonu. Jak poinformował portal FlightRadar24, do południa odwołano 50 proc. lotów przychodzących i 42 proc. startów na lotniskach Reagan National i Dulles International w Waszyngtonie oraz Thurgood Marshall w Baltimore. Duże zakłócenia wystąpiły także na nowojorskich lotniskach JFK i LaGuardia oraz Newark, w New Jersey. (bp)
