H&M x Balmain – to zdecydowanie najbardziej oczekiwana kolekcja sezonu. Choć do sklepów trafi dopiero za dwa miesiące, świat mody trzyma rękę na pulsie. W sieci pojawiły się już dwa pierwsze zdjęcia zapowiadające współpracę Oliviera Rousteinga z H&M. Zatem, czego możemy spodziewać się po dyrektorze Balmain? Pierwsze projekty z kolekcji H&M x Balmain ujrzały światło dzienne podczas gali Billboard Music Awards 2015 w Las Vegas. Zaprezentowały je na żywo dwie muzy Oliviera Rousteinga – Jourdann Dunn i Kendall Jenner. Niedługo potem pojawiło się oficjalne zdjęcie H&M x Balmain, na którym Oliver Rousteing siedzi w towarzystwie wspomnianych gwiazd. To jedno zdjęcie wiele mówi nam o tym, co będziemy mogli zobaczyć w sklepach H&M za dwa miesiące. H&M x Balmain to kolekcja silnie inspirowana stylem Balmain. Najwięcej podobieństw odnajdziemy w kolekcji na sezon jesień-zima 2012/2013. Podobnie jak przed laty, tak i teraz projektant proponuje mocne ramiona, misternie zdobione marynarki, satynowe spódniczki na zakładkę, złote paski i czarne kozaki za kolano. Potwierdza to kolejne zdjęcie z look book-a kolekcji H&M x Balmain, które kilka dni temu opublikował ELLE France na swoim koncie na Tweeterze. Aksamitna mini z długimi rękawami, bogato zdobiona złotymi haftami i perełkami to majstersztyk, który docenią nie tylko fanki Balmain. Do tego mega modne w tym sezonie wspomniane już kozaki za kolano! Ulubione motywy Oliviera Rousteinga powróciły do nas ze zdwojoną siłą! Już nie możemy doczekać się, co będzie dalej! Warto dodać, że kolekcja H&M x Balmain trafi do wybranych sklepów marki 5 listopada.
