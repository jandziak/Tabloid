Od premiery The Elder Scrolls V: Skyrim minęło już niemal pięć lat. Nic więc dziwnego, że fani popularnego cyklu gier fantasy z otwartym światem zdążyli się stęsknić za "szóstką" (choć trzeba przyznać, że modderzy potrafią osłodzić wyczekiwanie). Niby w tak zwanym międzyczasie na pecetach i konsolach ósmej generacji zadebiutował The Elder Scrolls Online, ale to nie to samo... Niestety, przedstawiciele Bethesdy pozostają bezwzględni i zgodnie ze swoim podejściem, które w największym skrócie brzmi "jedna gra na raz - nie łapiemy wielu srok za ogon", team deweloperski skupia się wyłącznie na Falloucie 4 oraz przyszłych płatnych i bezpłatnych dodatkach do nowej nowej części cyklu postapokaliptycznych "erpegów"... Wszelkie wątpliwości w kwestii ewentualnej zapowiedzi The Elder Scrolls VI rozwiał Pete Hines z marketingu Bethesdy. Na targach Gamescom 2015 w Kolonii Hines bardzo wyraźnie podkreślił, że minie jeszcze bardzo dużo czasu, zanim usłyszymy pierwsze wzmianki na temat nowej części TES (fanom marzy się zapewne Skyrim 2, nieprawdaż?). Aktualnie cały zespół Bethesdy, czyli ponad 100 osób, pracuje intensywnie nad Falloutem 4 i ta sytuacja w ciągu najbliższych kilkunastu miesięcy na pewno się nie zmieni... Przypomnijmy, że Fallout 4 zadebiutuje na pecetach, PlayStation 4 i Xboksach One 10 listopada tego roku. Zdaniem producentów, Fallout 4 może nam zająć nawet 400 godzin rozgrywki!
