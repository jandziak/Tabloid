W upalne dni wiele osób szuka ochłody nad wodą i w wodzie. Wojewódzka Stacja Sanitarno-Epidemiologiczna w Lublinie informuje tymczasem o zakwicie sinic w dwóch akwenach na Lubelszczyźnie: Bojary i Frampol. Kierownik oddziału higieny komunalnej sanepidu - Jolanta Dobrzańska ostrzega jednak, że przy takiej temperaturze powietrza sinice mogą się pojawić także w innych zbiornikach. - Zawsze należy zwrócić uwagę na tablice informacyjne, a także ocenić samemu, czy woda, w której chcemy się wykąpać, jest klarowna i przejrzysta. Każda zmiana barwy, czy piana pojawiająca się na powierzchni powinna zwrócić naszą uwagę - mówi. Dwa z miejsc wyznaczonych do kąpieli na Lubelszczyźnie: Puszcza i Dubienka w powiecie chełmskim już zakończyły działalność w tym sezonie. Reszta z 50 miejsc oraz dwa kąpieliska działające na terenie województwa są dostępne. Nieczynne są natomiast baseny na lubelskim Słonecznym Wrotkowie. Niekorzystne są wyniki badań mikrobiologicznych. Inspektorzy zgodzą się na otwarcie basenów gdy woda zostanie doprowadzona do właściwego stanu sanitarnego. MOSiR, który prowadzi Słoneczny Wrotków informuje, że być może już dziś część basenów zostanie udostępniona, a w weekend będą działały wszystkie. To zależy jednak od czystości wody, którą mają wykazać badania. (br)
