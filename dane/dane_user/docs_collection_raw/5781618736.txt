Odpadnięcie Hiszpanii z mundialu w Brazylii to na razie jego największa niespodzianka. Po porażkach 1:5 z Holandią i 0:2 z Chile obrońcy tytułu na pewno nie wyjdą z grupy – Przegraliśmy, bo byliśmy słabsi – nie szukał tanich wytłumaczeń trener Hiszpanów Vicente Del Bosque (64 l.). – To oczywiste, że kiedy dzieje się coś tak złego, jak nasze wyeliminowanie z turnieju, muszą być jakieś konsekwencje. Teraz nie mam jednak zamiaru niczego analizować, mamy na to mnóstwo czasu. Trzeba na chłodno się zastanowić, co będzie najlepsze dla hiszpańskiego futbolu – powiedział po spotkaniu z Chile (0:2) selekcjoner reprezentacji Hiszpanii, którego kontrakt z federacją wygasa w 2016 roku. – Trudno mi wytłumaczyć to, co się stało. Przede wszystkim chcę przeprosić kibiców. Bierzemy winę na siebie, jednak nikt nawet nie wie, że najbardziej cierpimy teraz właśnie my. Gratulacje dla rywali. A my? Kiedy nie jesteś w formie i nie masz szczęścia, nie da się wygrać. Nie mówmy jednak o końcu epoki hiszpańskiej piłki. Teraz musimy zrobić wszystko, by zwyciężyć w ostatnim spotkaniu przeciwko Australii. To też bardzo ważne – dodał bramkarz Iker Casillas (33 l.). Nieco inaczej na porażki spojrzał pomocnik Xabi Alonso (33 l.). – Nie potrafiliśmy utrzymać głodu zwycięstwa. Limit radości został wyczerpany – przyznał zawodnik Realu Madryt. 
