Czy zdradzanie partnerów jest dla ludzi bardziej “naturalne”, niż życie w monogamicznych związkach? To skomplikowane… O ile nie mieli państwo ostatnio szczęścia i nie żyli na kompletnym odludziu, to zapewne słyszeli państwo, że portal randkowy Ashley Madison, który przeznaczony jest dla małżonków szukających sposobności, by zdradzić swego partnera, został zhakowany i doszło do gigantycznego wypływu danych. Około 37 mln osób mogło tylko patrzeć, jak informacje o nich pojawiają się w internecie i wychodzi na jaw, że są niewierni, a reszta świata może sobie teraz pozwolić na etycznie wątpliwe, ale kolosalne schadenfreude. Wygląda więc na to, że jest to sposobna chwila, by wdać się w debatę na temat jednego z najbardziej złożonych i fascynujących pytań, na jakie starają się odpowiedzieć nauki społeczne: czy istoty ludzkie zostały w ogóle przeznaczone do wiernego życia z jednym partnerem? I cóż, odpowiedź jest – by tak rzec – skomplikowana. Zacznijmy od tego, że żadna ze stron tej debaty nie dysponuje wystarczającą ilością dowodów, by ogłosić, że nauka popiera jej stanowisko. Założyciel portalu Ashley Madison Noel Biderman mówi, że jest rzeczą oczywistą, iż jest w tym obozie, którego zdaniem ”nauka-dowodzi-że-monogamia-to-bzdura”. W wywiadzie dla ”Washington Post” w ubiegłym roku Biderman przytaczał cytaty z książki ”Sex at Dawn” (Seks o świcie) – skądinąd, należy uczciwie przyznać, że to ciekawa lektura – i twierdził, że nauka jest po jego stronie. ”Żenisz się i po jakimś czasie twoje seksualne zainteresowanie partnerem zdaje się wygasać – powiedział Biderman. - Monogamia jest pochodną ekonomicznej zasady własności – ”WP”… A tak naprawdę mieliśmy na myśli, że to kobiety powinny pozostać monogamiczne. Nie sądzę, by mężczyźni kiedykolwiek mieli zamiar być monogamistami”. Biderman mówi z uporem, że monogamia jest nienaturalna i dlatego jego portal – który dostarcza dyskretnych (no, cóż…) sposobów na aranżowanie związków pozamałżeńskich – jest ewidentną korzyścią dla świata. Prawdą jest, że mniej niż pięć procent ssaków na świecie tworzy monogamiczne związki na całe życie, a ludzie nie mają znacznie lepszych doświadczeń w zakresie wierności, niż niektóre z tych zwierząt. - Nie sądzę, by ludzie byli naprawdę monogamicznymi zwierzętami – mówi Pepper Schwartz, profesor socjologii z Uniwersytetu Waszyngtona w Seattle. – Naprawdę monogamiczne są gęsi, które nigdy nie mają drugiego partnera, nawet jeśli ten pierwszy został zabity. Jest więc jasne, że istoty ludzkie, które sypiają z wieloma partnerami, tworzą związki poliamoryczne i małżeństwa poligamiczne, nie mogą być nazwane gatunkiem monogamicznym w ten sam sposób, jak określa się tym terminem gęsi. Ale czy powinniśmy walczyć o to, by osiągnąć standardy gęsi? Niektórzy naukowcy uważają, że tak. - Istnieją prawdopodobnie całkiem solidne argumenty za tym, że zostaliśmy ewolucyjnie przystosowani do tego, by okradać innych, że zostaliśmy ewolucyjnie zaprogramowani, by wdawać się w walki wręcz, z tymi, którzy nam zagrażają, że jesteśmy ewolucyjnie zaprogramowani na chodzenie nago – mówi w rozmowie z ”Washington Post” Scott Haltzman, psychiatra ze Szpitala Fatima. W opinii Haltzmana – i wielu innych specjalistów w jego dziedzinie – ewolucyjna historia ludzkiej seksualności nie jest tu ważna. Po prostu na jakimś etapie ludzie postanowili żyć w parach i jest to bardzo mądra strategia reprodukcyjna. Mężczyźni mają mniej okazji, by rozsiewać swój materiał genetyczny bez reperkusji, a więc mogą w rezultacie mieć mniej dzieci, jednak dzięki kontraktowi, jaki zawarli w sprawie monogamii są w stanie zidentyfikować dziecko jako własne i mogą zainwestować środki w wychowanie tego dziecka – oraz w jego matkę – by upewnić się, że potomek zrobi dobry pożytek z genetycznego daru ojca. Monogamia ”jest być może tym, co pozwoliło ludziom pokonać barierę rozwoju jeśli chodzi o rozmiar mózgu” – powiedział w wywiadzie dla ”New York Times’a” Kit Opie z University College London. Istnieją też naukowe przesłanki, które każą myśleć, że społeczeństwo poligamiczne mogłoby być bardziej niespokojne. Ale byłoby tak jedynie w przypadku, gdy mężczyźni mieliby wiele żon – pozostawiając wokół wielu bezżennych samców. No i nie jest to oczywiście jedyny sposób, w jaki społeczność może być nie-monogamiczna. Ale o ile korzyści ewolucyjne wynikające ze społecznie przyjętej monogamii są oczywiste – tworzenie par po to, by troszczyły się wspólnie o dziecko, aż osiągnie ono dojrzałość – nie zaprzecza to idei, że monogamia seksualna nie musi być częścią tego układu. Mnóstwo ludzi łączy się w pary w wymiarze społecznym, nie praktykując seksualnej monogamii przez całe życie, a kłamstwa i oszustwa nie muszą być nieuniknionymi praktykami w takim związku. Jako się rzekło – to wszystko jest skomplikowane. I jakie z tego wnioski? Nie jesteśmy gęśmi, więc nie ma co udawać, że monogamia jest wpisana w hardware naszego umysłu. Ale też teoria, zgodnie z którą jesteśmy w natury desperacko spragnieni seksualnej wolności jest trochę naciągana. Być może to, co nas naprawdę odróżnia od pozostałych zwierząt, to nasz status istot tak-jakby-monogamicznych: niektórzy z nas połączą się w pary na całe życie, inni będą się błąkać, a jeszcze inni stworzą związki wedle własnego pomysłu. Ale nawet jeśli monogamia nie jest wpisana w wasz osobisty hardware, to raczej nie powinniście korzystać z argumentów ”naukowych”, by usprawiedliwić okłamywanie współmałżonka.
