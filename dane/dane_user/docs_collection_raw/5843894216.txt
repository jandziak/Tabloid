Ethan Hunt (znany też jako Tom Cruise) na razie nie zamierza opuszczać pierwszego miejsca amerykańskiego box office. W ostatni weekend film "Mission: Impossible - Rogue Nation" zarobił w USA ponad 29 milionów dolarów. To najlepszy wynik spośród wszystkich filmów, które były obecne na amerykańskich ekranach, ale gorszy od weekendu premierowego szpiegowskiego hitu aż o 47 procent. Ogólnie na świecie produkcja zarobiła już ponad 265 milionów dolarów. W Polsce "Mission: Impossible - Rogue Nation" można oglądać od 7 sierpnia. W nowej przygodzie agent Ethan Hunt (Tom Cruise) razem ze swoją ekipą walczy z kryminalnym syndykatem. Do swych ról wracają także Simon Pegg, Ving Rhames i Jeremy Renner. W czarny charakter wciela się Sean Harris. Ponadto w obsadzie znaleźli się Simon McBurney, Rebecca Ferguson i Alec Baldwin. Reżyserią zajął się Christopher McQuarrie. Fantastyczna czwórka", którą w Polsce będziemy mogli oglądać od 14 sierpnia, za oceanem zadebiutowała na miejscu drugim - z wynikiem 26,2 milina dolarów. W obrazie w reżyserii Josha Tranka w wyniku nieudanego eksperymentu czterech naukowców zyskuje supermoce. W głównych rolach występują Miles Teller, Michael B. Jordan, Kate Mara, Jamie Bell, Toby Kebbell i Reg E. Cathey. Druga nowość w Ameryce - dramat "Dar" Joela Edgertona (polska premiera 7 sierpnia) - zadebiutował w box office USA zajmując trzecie miejsce. Produkcja przyniosła twórcom nieco ponad 12 milionów dolarów. Kolejna nowość - "Nigdy nie jest za późno" Jonathana Demme ze scenariuszem Diablo Cody i z udziałem Meryl Streep - wystartowała za oceanem zarabiając 7 milionów dolarów i zdobywając siódme miejsce w box office. Historia rockmanki, która stara się odzyskać miłość bliskich do Polski trafi 11 września. Poza pierwszą dziesiątką amerykańskiego box office - na jedenastym miejscu z wynikiem 4 milionów dolarów - znalazła się animacja "Baranek Shaun". W Polsce film ten mogliśmy oglądać zimą. Do USA dotarł dopiero teraz. Poniżej zestawienie top 10 amerykańskiego box office ostatniego weekendu: 1. "Mission: Impossible - Rogue Nation" - 29,4 miliona dolarów 2. "Fantastyczna czwórka" - 26,2 miliona dolarów 3. "Dar" - 12 milionów dolarów 4. "W nowym zwierciadle: Wakacje" - 9,1 miliona dolarów 5. "Ant-Man" - 7,8 miliona dolarów 6. "Minionki" - 7,4 miliona dolarów 7. "Nigdy nie jest za późno" - 7 milionów dolarów. 8. "Wykolejona" - 6,3 miliona dolarów 9. "Piksele" - 5,4 miliona dolarów 10. "Do utraty sił" - 4,7miliona dolarów Z czołówką finansowego zestawienia pożegnały się takie tytuły, jak "Papierowe miasta" (14. miejsce, zarobek 1,4 miliona dolarów), "W głowie się nie mieści" (12. miejsce, zarobek 2, 6 miliona dolarów) oraz "Jurassic World" (13. miejsce, zarobek 1,8 miliona dolarów).
