W najbliższy piątek poznamy piosenkę do nowego filmu o przygodach Jamesa Bonda. Już dziś sprawdzić można jej fragment. Przypomnijmy, że utwór przewodni do obrazu "Spectre" nagrał Sam Smith. Numer nosi tytuł "Writing's On The Wall", a jego premiera została wyznaczona na 25 września. Twórcami są Sam Smith i Jimmy Napes. W "Spectre" tajemnicza wiadomość na temat przeszłości Bonda (Daniel Craig) skieruje go na trop złowrogiej organizacji WIDMO (SPECTRE). Podczas gdy M (Ralph Fiennes) toczy polityczną batalię o przyszłość MI6, agent 007 odkrywa przerażającą prawdę o najpotężniejszej instytucji przestępczej świata. Léa Seydoux gra Madeleine Swann - lekarkę, córkę zabójcy imieniem Swann, która poznaje 007 w swojej klinice w Austrii. Monica Bellucci wciela się w Lucię Sciarrę, wdowę po zamordowanym mafioso. Ponadto Naomi Harris wraca do roli Eve Moneypenny, a Stephanie Sigman sportretuje tajemniczą Estrellę. W obsadzie znaleźli się także Ben Wishaw, Andrew Scott i Rory Kinnear. Scenariusz napisali John Logan, Neal Purvis i Robert Wade. Za kamerą stanął Sam Mendes. Dzieło zagości w naszych kinach 6 listopada. Jedyny na razie krążek Smitha to "In the Lonely Hour". Nagrodzona Grammy płyta miała premierę w maju 2014 roku. Utwór do poprzedniego obrazu o przygodach szpiega, "Skyfall", wykonała Adele.
