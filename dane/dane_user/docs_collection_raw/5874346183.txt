W poniedziałek 3 sierpnia ruszyła druga edycja akcji "Z AZS wKOŁO Polski po marzenia" – akcji, w której działacze AZS-u Politechniki Opolskiej jadą ok. 3 tys. kilometrów rowerami, aby promować Fundację Mam Marzenie i spełniać marzenia dzieci z opolskiego oddziału tej Fundacji. Uczestnikami jedynego w swoim rodzaju projektu są Tomasz Wróbel prezes AZS-u Politechniki Opolskiej, członek Prezydium Zarządu Głównego AZS, a także radny Opola. Ponadto w akcji uczestniczy jeszcze Piotr Banach - student Politechniki oraz Wojciech Stefaniak, który jest jej pracownikiem. Opolanie na swojej trasie będą mieli kilkadziesiąt miast położonych w terenach przygranicznych. W trakcie przejazdu będą zachęcać do wpłacania pieniędzy na konto Fundacji Mam Marzenie, która następnie zrealizuje marzenia ciężko chorych dzieci. Za niektóre marzenia młodzi zabrali się też osobiście i istnieje spora szansa, że w trakcie trwania wyprawy część marzeń opolskiego oddziału zostanie zrealizowana. W akcję włączyło się już kilka firm m.in. Decathlon, który przekazał szosowy rower, na którym pojedzie Tomasz Wróbel i który po powrocie zostanie zlicytowany dla Fundacji. Akcja jest powtórką wydarzenia z 2010 roku, kiedy od 8 do 28 lipca grupa śmiałków z Opola postawiła objechać Polskę wzdłuż granic dla dzieci z opolskiego oddziału fundacji Mam Marzenie. Opolanie zebrali wtedy ponad 4 tysiące złotych na dziecięce marzenia. Tegoroczna edycja ma tę sumę potroić. (jam)
