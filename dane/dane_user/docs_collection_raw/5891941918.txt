Na uzyskanie sześciu mandatów w Wielkopolsce w jesiennych wyborach do Sejmu liczy Zjednoczona Lwica. Liderem listy w Poznaniu będzie szef Unii Pracy Waldemar Witkowski. W 2011 r. SLD zdobył w Wielkopolsce 4 mandaty, tyle samo ile Ruch Palikota. - Zakładam, że są szanse na dwa mandaty w okręgach: konińskim oraz kalisko-leszczyńskim, oraz po jednym mandacie w Poznaniu i Pile. Każdy mandat powyżej tych sześciu będzie dla nas dużym sukcesem – powiedział dzisiaj na konferencji prasowej szef SLD w Wielkopolsce Wiesław Szczepański. Jak dodał, na listach lewicy w regionie nie ma, mimo wcześniejszych spekulacji, b. posłanki Renaty Beger, b. europosła Marka Siwca, a także szefowej klubu piłkarskiego Warta Poznań, b. modelki Izabelli Łukomskiej-Pyżalskiej. Liderem listy w Poznaniu został lider Unii Pracy Waldemar Witkowski. Jak stwierdził w trakcie konferencji, lewicy w tym okręgu będzie trudniej niż dotąd walczyć o dobry wynik, bo na liście nie będzie wieloletniej posłanki, obecnie europosłanki Krystyny Łybackiej. - Jej nikt nie potrafi zastąpić, była ikoną poznańskiej lewicy przez dwadzieścia kilka lat. Ona zawsze wygrywała wybory, niezależnie od miejsca na liście. Miała szeroki elektorat – szerszy niż typowy elektorat lewicowy. Brak Krystyny Łybackiej na liście na pewno odczujemy wszyscy, na pewno będziemy musieli starać się nadrobić straty wynikające z tego faktu – powiedział. Waldemar Witkowski wcześniej kilkakrotnie bezskutecznie ubiegał się o miejsce w parlamencie. W 2001 roku będąc liderem listy SLD do Sejmu zdobył niespełna 4 tys. głosów, druga na liście Krystyna Łybacka - uzyskała ponad 16,6 tys. głosów. Pytany na konferencji, co chce zmienić w tegorocznej kampanii, by tym razem osiągnąć sukces powiedział, że zaczął od zmiany wizerunkowej – zgolił utrzymywaną od czasów studenckich brodę. Poza Witkowskim, na liście ZL w Poznaniu znajdą się: poseł Marek Niedbała i poznańska radna miejska Katarzyna Kretkowska. Z kandydowania zrezygnował dotychczasowy poseł Maciej Banaszak. W okręgach pilskim, konińskim i kalisko-leszczyńskim listy będą otwierać kandydaci SLD. W Pile jedynką będzie poseł Romuald Ajchler, za nim znajdzie się szef struktur wojewódzkich Unii Pracy Jan Lus. W okręgu kalisko-leszczyńskim liderem będzie poseł Leszek Aleksandrzak, za nim znajdzie się Wiesław Szczepański. W okręgu konińskim SLD wystawiła jako lidera swojego posła Tadeusza Tomaszewskiego. Z Konina wystartują też: poseł Ruchu Palikota Jacek Kwiatkowski, wielkopolski radny Kazimierz Pałasz oraz b. posłanka Elżbieta Streker-Dembińska. Z okręgu pilskiego, mimo wcześniejszych zapowiedzi, nie wystartuje b. posłanka Samoobrony Renata Beger. - SLD rekomendował jest start, uważając, że pani Beger będzie wartością dodaną tej listy. Nie było jednak na to zgody koalicjantów – powiedział Szczepański. Jednym z kandydatów lewicy miał być też b. europoseł Marek Siwiec. - Myśmy proponowali start Siwcowi z okręgu pilskiego, uważając, że byłby tam wzmocnieniem na liście. Marek Siwiec widział się na liście poznańskiej – wyjaśnił Szczepański. Wybory parlamentarne odbędą się 25 października. Koalicję Zjednoczona Lewica współtworzą: SLD, Twój Ruch, PPS, Unia Pracy i Zieloni. (KK)
