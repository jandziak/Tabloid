Robert Kubica (Ford Fiesta WRC) uzyskał piąty czas na odcinku testowym przed Rajdem Niemiec, dziewiątą rundą samochodowych mistrzostw świata. Najszybszy był Fin Jari-Matti Latvala (VW Polo WRC). Odcinek testowy o długości 4,6 km wyznaczono w miejscowości Konz. Latvala uzyskał 2.21,4. Drugi czas 2.21,6 zanotował Norweg Andreas Mikkelsen (także Polo WRC), a trzeci Brytyjczyk Kris Meeke (Citroen DS3 WRC) - 2.22,1. Obrońca tytułu i lider mistrzostw świata Francuz Sebastien Ogier (VW Polo WRC) miał czwarty rezultat - 2.22,2. Kubica, tak jak Ogier, zaliczył pięć przejazdów. W każdym się poprawiał, najlepszy czas - 2.23,0 "wykręcił" w ostatnim. W czwartek wieczorem w Trewirze odbędzie się uroczysta ceremonia otwarcia. W sumie kierowcy mieli od piątku do niedzieli do przejechania ponad 351 km podzielonych na 21 odcinków specjalnych.
