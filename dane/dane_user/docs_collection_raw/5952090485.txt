Bardziej partyjny niż personalny system polityczny oraz brak wielkich politycznych rywali wśród liderów list sprawi, że na Opolszczyźnie nie będzie "klasycznych pojedynków jedynek" - uważa politolog z Uniwersytetu Opolskiego. Według politologa z UO dr Błażeja Chorosia starcie wśród kandydatów do Sejmu w woj. opolskim będzie raczej rywalizacją na partyjne szyldy takich ugrupowań jak PO i PiS oraz wewnętrznymi pojedynkami na listach pomiędzy poszczególnymi kandydatami, niż "starciem jedynek". Jedynką na liście opolskiej PO jest lider partii w regionie poseł Leszek Korzeniowski. W PiS jest to natomiast nie pochodzący i nie mieszkający na Opolszczyźnie poseł Jerzy Żyżyński, jeden z głównych ekspertów gospodarczych tej partii. Lider opolskich struktur PiS poseł Sławomir Kłosowski o mandat ubiegać się będzie z drugiej pozycji. - Nie spodziewałbym się w regionie kampanii personalnej. Będzie miał raczej miejsce spór PiS – PO, a nie Korzeniowski – Żyżyński, czy Korzeniowski – Kłosowski – uznał ekspert. Czwórką" na opolskiej liście PiS został wieloletni dyrektor PUP w Opolu, prywatnie stryj prezydenta Andrzeja Dudy – Antoni Duda. - Patrząc na opolskie listy jest to faktycznie ciekawostka – powiedział Choroś. Zwłaszcza – jak podkreślił - że czołówka listy PiS jest silna. Prócz Żyżyńskiego i Kłosowskiego na trzeciej pozycji znalazł się polityk Solidarnej Polski poseł Patryk Jaki. - Pozostaje pytanie, czy PiS będzie w stanie na Opolszczyźnie zawalczyć o cztery mandaty. Jeżeli tak, to niewątpliwie Antoni Duda będzie pretendentem do jednego z nich – zaznaczył ekspert. Jedynką na liście PSL jest szef Ludowców w opolskim, wiceminister spraw wewnętrznych Stanisław Rakoczy; KWW Mniejszości Niemieckiej – jedyny obecnie jej przedstawiciel w parlamencie poseł Ryszard Galla. Na czele listy KWW „Kukiz’15” znalazł się natomiast b. działacz opozycji antykomunistycznej, samorządowiec, b. burmistrz Nysy, polityk i dziennikarz Janusz Sanocki, od lat związany z ruchem obywatelskim na rzecz jednomandatowych okręgów wyborczych. Opolską listę Zjednoczonej Lewicy otwiera liderka Twojego Ruchu z Wrocławia, rzeczniczka KKW Zjednoczona Lewica SLD+TR+PPS+Zieloni Anna Kubica. Poseł SLD z Opola Tomasz Garbowski o mandat ubiegać się będzie z pozycji drugiej. Lider struktur Sojuszu w regionie Piotr Woźniak z miejsca trzeciego, choć to jego regionalne struktury SLD wskazały na tego, który ma być pierwszym z opolskich kandydatów na liście. Dr Choroś przypomniał, że "jedynka" Kubicy to wynik negocjacji wewnątrz Zjednoczonej Lewicy, które według niego "pokazały niezbyt silną pozycję Opola w SLD”. - Dlatego kandydatka z Wrocławia dostała tu pierwsze miejsce. Może się to okazać dla tej listy bardziej "kulą u nogi", niż bonusem – uznał ekspert. Zaznaczył jednak, że kandydatka lewicy startowała już z okręgu opolsko-wrocławskiego do PE, "więc nie są to tereny jej zupełnie obce". - Ale na pewno nie można powiedzieć, że jest to silne nazwisko z Opola i okolic – skwitował politolog. Jak dodał, w związku z tym większą liczbę głosów ma szanse zebrać dotychczasowy poseł Sojuszu z Opolszczyzny - Garbowski. Nowoczesna na Opolszczyźnie sięgnęła po kilka znanych lokalnie nazwisk, kojarzących się z PO. Jedynką wśród kandydatów do Sejmu w okręgu opolskim będzie Witold Zembaczyński - od jesieni radny miasta, syn wieloletniego b. prezydenta Opola Ryszarda Zembaczyńskiego (PO). Wśród kandydatów do Senatu z ugrupowania Ryszarda Petru jest natomiast b. radny sejmiku opolskiego z PO Beniamin Godyla oraz prezes piłkarskiego MKS Kluczbork Zdzisław Sarnicki, który według wstępnych założeń miał znaleźć się na liście PO do Sejmu. Z okręgu obejmującego Opole i powiat opolski kandydatem Nowoczesnej na senatora jest z kolei dr nauk ekonomicznych, wykładowca akademicki i przedsiębiorca branży farmaceutycznej Piotr Wach, który nazywa się identycznie jak wieloletni senator PO z Opola, były rektor Politechniki Opolskiej, prof. Piotr Wach. Według Chorosia starcie w okręgu obejmującym Opole i okolice o mandat senatora, gdzie są mocni kandydaci, będzie z pewnością jednym z ciekawszych pojedynków na Opolszczyźnie. Przypomniał, że prof. Wach w poprzednich wyborach zdobył prawie 40 tys. głosów. - Kandydat Nowoczesnej o tym samym imieniu i nazwisku pewnie odbierze mu trochę tych głosów, choć nie ma za sobą aż tak silnego szyldu, jak prof. Wach (PO) - mówił politolog. W jego ocenie mogą na tym skorzystać kandydat PiS Marcin Ociepa – przewodniczący opolskiej rady miasta związany z Polską Razem Jarosława Gowina czy ubiegający się o miejsce w Senacie z własnego komitetu poseł SLD Adam Kępiński. - Wszystko, co będzie osłabiało prof. Wacha z PO, będzie działało na korzyść tej dwójki kandydatów: Ociepy i Kępińskiego - dodał Choroś. Na listach zarejestrowanych na Opolszczyźnie komitetów wyborczych znaleźli się również ludzie sportu. Na opolskiej liście kandydatów do Sejmu z PO miejsce ma były reprezentant kraju w siatkówce i propagator tej dyscypliny, Marcin Prus. PSL wystawiło indywidualnego mistrza świata w żużlu z 1973 r. Jerzego Szczakiela; PiS - trenera piłkarskiego Chemika Kędzierzyn-Koźle Ryszarda Remienia, b. zawodnika takich klubów jak Widzew Łódź czy Lech Poznań; a Nowoczesna przedsiębiorcę i utytułowanego kierowcę rajdowego Pawła Dytko. - Sportowcy i inni celebryci – patrząc po ich pozycjach na listach – to ludzie którzy mają przede wszystkim za zadanie zebrać głosy na swoją listę. Raczej nie ustawia się ich w pozycji kogoś, kto ma duże szanse na zdobycie mandatu - powiedział politolog z UO. Obecnie w Sejmie PO ma 6 posłów z woj. opolskiego; PiS dwóch; SLD dwóch. W Sejmie jest również opolski poseł SP oraz mniejszości niemieckiej (Galla - niezrz.) Wszyscy trzej senatorowie z Opolszczyzny są z PO. Dyrektor opolskiej delegatury Krajowego Biura Wyborczego Rafał Tkacz powiedział, że na Opolszczyźnie zgłoszono w sumie 13 komitetów w wyborach do Sejmu oraz 21 kandydatów na senatorów. (br)
