Jedna ze szczecinianek zamieściła na Facebooku zdjęcie z ostrzeżeniem - uwaga na tego mężczyznę. Rozebrał się i zadowalał na naszych oczach. O sprawie poinformowała "Głos Szczeciński" jedna z czytelniczek. Gazeta poinformowała z kolei policję, która rozpoczęła poszukiwania mężczyzny. - Byłyśmy z koleżanką przy jednej z klatek na osiedlu Słonecznym, kiedy go zobaczyłyśmy. Mężczyzna obnażył się od pasa w dół. Nic nie pomogły krzyki i przepędzanie - relacjonuje szczecinianka na Facebooku. - Nawet to, że zrobiłam mu zdjęcie. Masturbował się. Uważajcie, może to gwałciciel! Dziennikarze "Głosu Szczecińskiego" przekazali fotografię i informację internautki policji. - Dziękujemy za informację. Zajmą się nią mundurowi z Komisariatu Policji Szczecin Dąbie, gdyż jak wynika z listu, zdarzenie miało miejsce na terenie podległym tej jednostce - mówi st. asp. Irena Kornicz z policji dziennikarzom "Głosu". - Po państwa zgłoszeniu wszczęto w tej sprawie postępowanie dotyczące popełnionego wykroczenia. Przepisy określają je jako nieobyczajny wybryk. Wcześniej nie było zgłoszeń o tego typu sytuacjach. Policjanci starają się teraz ustalić, kim jest mężczyzna z fotografii. - Jeśli ktoś spotyka się z takim zdarzaniem, prosimy o jak najszybsze poinformowanie o tym fakcie policji - dodaje Kornicz. - W takim właśnie przypadku funkcjonariusze mają możliwość zatrzymania sprawcy wykroczenia na gorącym uczynku. Jeżeli nie mamy możliwości zadzwonienia na policję, możemy osobiście w jednostce policji złożyć zawiadomienie. (br)
