Michał Kubiak był najjaśniejszą postacią reprezentacji Polski w wygranym meczu z Egiptem 3:0, siódmego meczu podczas Pucharu Świata siatkarzy - Japonia 2015. "Kubi" tuż po spotkaniu w rozmowie z Polsatem Sport nie krył zadowolenia z tak gładkiego zwycięstwa. - Zagraliśmy dobre spotkanie z małą ilością błędów - mówił. Kapitan reprezentacji Polski Michał Kubiak został wybrany najlepszym siatkarzem meczu Egipt - Polska. Przyjmujący Halkbanku Ankara zdobył w tym starciu 12 punktów, wszystkie w ataku, notując średnią skuteczność swoich akcji na poziomie 80 procent. - Wygraliśmy dosyć łatwo to spotkanie, choć spodziewaliśmy się, że ten mecz może być nerwowy - mówił Kubiak na antenie Polsatu Sport. Skąd obawy naszego kapitana? - Jeśli dalibyśmy im się rozwinąć na skrzydłach, to Egipcjanie pokazali, że potrafią grać niekonwencjonalnie. My zagraliśmy dobre spotkanie z małą ilością błędów - analizował siatkarz. W meczu z outsiderem Pucharu Świata Stephane Antiga dał pograć zmiennikom, m.in. młodemu Arturowi Szalpukowi. - Dla każdego, tym bardziej dla Artura, to jest ciągłe zdobywanie nowych doświadczeń. Każde wyjście na boisko procentuje. Mimo że Artur jest młody, to traktujemy go jak swojego i ani on, ani my nie możemy narzekać. Kolejnym rywalem Biało-Czerwonych będzie Australia. - Jak z nimi zwyciężyć? Dobrze grać i wygrywać. Zostały cztery spotkania, wszystkie chcemy wygrać - zakończył Kubiak. Za: Polsat Sport
