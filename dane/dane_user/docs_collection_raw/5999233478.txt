Dackarna Malilla przegrała na własnym torze z VMS Elit Vetlandą 43:47 w zaległym spotkaniu siódmej rundy rozgrywek szwedzkiej Elitserien. W zespole gości bardzo dobrze zaprezentował się Bartosz Zmarzlik. Jedyny Polak startujący w tych zawodach wygrał dwa wyścigi i w sumie zdobył jedenaście punktów w pięciu swoich próbach. Skuteczniejszy w obozie obrońców tytułu, którzy umocnili się na pozycji lidera, był jedynie Emil Sajfutdinow. Rosjanin uzbierał w sumie dwanaście "oczek", wygrywając podwójnie z juniorem gorzowskiej Stali ostatni bieg, decydujący o wyniku konfrontacji. W ekipie Gryfów, którzy pozostali na trzecim miejscu, najlepiej radził sobie Jason Doyle. Australijczyk w sześciu swoich startach zgromadził trzynaście punktów. Dziesięć zapisał na swoim koncie, również w sześciu wyścigach, Nicki Pedersen.
