Do środy będzie gotowy nowy grecki rząd - poinformowała dzień po zwycięstwie lewicowej Syrizy w wyborach parlamentarnych w Grecji prawicowa partia Niezależnych Greków, która ma wejść do koalicji. Na stanowisko ministra finansów wraca Euklid Cakalotos. Źródła w Syrizie powiedziały Reutersowi, że Cakalotos, który w sierpniu w imieniu Grecji prowadził negocjacje wartego 86 mld euro pakietu pomocowego, będzie najprawdopodobniej znowu mianowany na stanowisko szefa resortu finansów. Cały skład nowego rządu ma być znany w godzinach porannych w środę - zapowiedział Manos Kammenos, szef partii Niezależnych Greków, która ponownie ma współtworzyć rząd. Taką zapowiedź Kammenos złożył po spotkaniu z przywódcą zwycięskiej Syrizy, Aleksisem Ciprasem. Będzie to postępowy rząd, rząd, który będzie kontynuował zadanie, jakiego się podjął w ciągu sześciu miesięcy. Mam nadzieję, że do członków parlamentu trafi przesłanie jedności narodowej, jakie sformułował grecki naród" - powiedział Kammenos. W 300-osobowym parlamencie Syriza ma mieć 145 miejsc, natomiast Niezależni Grecy - 10 miejsc.
