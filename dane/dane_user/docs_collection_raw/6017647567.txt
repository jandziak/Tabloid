Na parkietach w zachodniej Europie odbicie indeksów po dwóch poprzednich sesjach zniżek. Zyskują spółki technologiczne, a Grecy są coraz bliżej otrzymania upragnionej pomocy finansowej - podają maklerzy. Infineon Technologies rośnie o 2,8 proc. i przewodzi wśród spółek sektora technologicznego. Meggitt zyskuje 1,3 proc. po informacji, że przejmie część biznesu firmy Cobham za 200 mln USD. Dixons Carphone spada o 1,5 proc. w reakcji na informację, że badana jest sprawa cyberataku na należącego do Dixons detalisty Carphone Warehouse. BP i Royal Dutch Shell tracą na wartości z powodu taniejącej ropy naftowej. O 10.30 inwestorzy w Europie poznają dane o zaufaniu inwestorów w sierpniu. Wskaźnik taki jest wyliczany przez Sentix. Na rynkach uwagę nadal przykuwa rozwój wydarzeń wokół greckiego kryzysu finansowego. Według nieoficjalnych informacji rząd grecki, który w niedzielę kontynuował negocjacje z międzynarodowymi kredytodawcami na temat trzeciego programu ratunkowego, ma nadzieję na ich zakończenie w poniedziałek późnym wieczorem lub we wtorek rano. Celem jest, by ministrowie finansów państw strefy euro mogli w piątek zaaprobować opiewający na kwotę do 86 mld euro trzyletni program kredytowy dla Aten. Grecja liczy, że otrzyma pierwszą ratę pomocy przed 20 sierpnia, gdy musi zwrócić Europejskiemu Bankowi Centralnemu 3,2 mld euro. Od Aten oczekuje się, że wcześniej uchwalą kolejny pakiet reform, do których się zobowiążą w zamian za wsparcie finansowe. Poniżej indeksy w Europie - godz. 09.20
