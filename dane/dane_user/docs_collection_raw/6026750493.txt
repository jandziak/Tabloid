Prokuratura wyjaśnia przyczyny wypadku szybowca, w którym we wtorek w Płocku zginęło dwóch mężczyzn. Ze wstępnych ustaleń wynika, że mogło dojść do zahaczenie skrzydła szybowca o linę wyciągarki, co doprowadziło do utraty jego wysokości i upadku. W wypadku, do którego doszło we wtorek wieczorem na lotnisku Aeroklubu Ziemi Mazowieckiej w Płocku, zginęli 44-letni mieszkaniec tego miasta i 38-letni mieszkaniec Warszawy. Szybowiec odbywał w tym czasie lot szkoleniowy. Spadł na trawiastą płytę lotniska z wysokości ok. 100 metrów. Jak poinformował szef płockiej Prokuratury Okręgowej Waldemar Osowiecki, w sprawie okoliczności wypadku w najbliższym czasie zostanie wszczęte śledztwo. - Ze wstępnych ustaleń wynika, iż najprawdopodobniej doszło do zawadzenia liny od wyciągarki o skrzydło szybowca, co doprowadziło do zachwiania stabilnością lotu i upadku szybowca - powiedział Osowiecki. Wyciągarka to naziemne urządzenie mobilne, które służy do wynoszenia szybowców w powietrze zamiast np. holowania ich za samolotem. Stalowa lina o długości kilkuset metrów, zaczepiona jednym końcem do wyciągarki, a z drugiej strony do szybowca, jest rozwijana na pasie lotniska. Start następuje poprzez zwijanie liny na bęben wyciągarki poruszany silnikiem. W efekcie szybowiec w ciągu kilku sekund nabiera wysokości, po czym jego pilot, najczęściej na pułapie ok. 500 metrów, wyczepia automatycznie linę. Osowiecki dodał, iż na obecnym etapie postępowanie prokuratury, które ma ustalić przyczyny wypadku szybowca, prowadzone jest w związku art. 177 par. 2 Kodeksu karnego. Dotyczy on nieumyślnego naruszenia zasad bezpieczeństwa w ruchu powietrznym i nieumyślnego spowodowania wypadku ze skutkiem śmiertelnym, za co grozi od 6 miesięcy do 8 lat pozbawienia wolności. Niezależnie od postępowania prowadzonego przez śledczych, przyczyny wypadku szybowca wyjaśnia Państwowa Komisja Badania Wypadków Lotniczych. Lotnisko Aeroklubu Ziemi Mazowieckiej położone jest na peryferiach Płocka. Ma trawiasty pas startowy, przystosowany do przyjmowania niewielkich maszyn powietrznych, w tym awionetek i śmigłowców, a także szybowców. (bs)
