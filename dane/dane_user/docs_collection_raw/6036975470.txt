W 11 dni pokonali ponad 600 kilometrów, na rowerach. To udało się 19. Tarnowskiej Drużynie Starszo-Harcerskiej, która kilka dni temu wróciła z rowerowej wyprawy do Pragi. Wycieczkę nazwali spacerem, bo - jak mówią - trasa i odległości były tak dobrane, by poradził sobie z nimi nawet nieprzygotowany kondycyjnie harcerz. W wyprawie z Tarnowa do Pragi wzięło udział 7 osób, najmłodszy uczestnik miał 14 lat. Każdego dnia drużyna pokonywała nawet 70 - 80 km, podczas upalnych dni znacznie mniej. - W słońcu temperatura sięgała powyżej 50 stopni Celsjusza. Upały dały nam bardzo w kość - powiedział w rozmowie z Radiem Kraków harcmistrz Leszek Ignasik. Harcerze wieźli na rowerach cały sprzęt biwakowy: karimaty, namioty i kuchnie polową. Byli zdani wyłącznie na siebie. - Pomagaliśmy sobie i mogliśmy na siebie liczyć. Koleżanka złapała gumę, kolega zerwał linkę a drugi stracił siodełko, ale byliśmy na to przygotowani - mówią harcerze. Uczestnicy sami przygotowywali sobie posiłki i biwaki pod namiotami. - Raz spaliśmy przed supermarketem. Zapytaliśmy ochroniarza sklepu gdzie jest najbliższy kemping, a on zaproponował, by namioty rozbić pod sklepem. W Polsce nie byłoby to możliwe. Ostatni nocleg przed Pragą mieliśmy na dużym przystanku autobusowym - opowiada hm. Leszek Ignasik. Był to już XXIII obóz kolarski 19. Tarnowskiej Drużyny Starszo-Harcerskiej.
