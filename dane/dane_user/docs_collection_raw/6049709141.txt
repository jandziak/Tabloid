Polska ws. kryzysu imigracyjnego będzie solidarna, ale ta solidarność musi być odpowiedzialna, priorytet to bezpieczeństwo obywateli - takie stanowisko zaprezentowała premier Ewa Kopacz w rozmowach telefonicznych z kanclerz Niemiec Angelą Merkel i sekretarzem generalnym ONZ Ban Ki Munem. O rozmowie premier z kanclerz ws. kryzysu imigracyjnego poinformowało w poniedziałek przed południem Centrum Informacyjne Rządu. Po południu CIR podało, że szefowa rządu rozmawiała o tej kwestii telefonicznie również z sekretarzem generalnym ONZ Ban Ki Munem. W rozmowie z kanclerz Niemiec "szefowa rządu zapewniła - podały służby prasowe polskiego rządu - że Polska będzie solidarna, jednak ta solidarność musi być odpowiedzialna. Premier Ewa Kopacz podkreśliła, że dla polskiego rządu priorytetem jest bezpieczeństwo obywateli". Polska zadeklarowała na tym etapie przyjęcie 2 tysięcy uchodźców. Jak podano w komunikacie, premier Kopacz podkreśliła, że skala zaangażowania Polski musi być na miarę naszych możliwości. - Obie strony umówiły się na kolejne konsultacje po ogłoszeniu przez Komisję Europejską konkretnych propozycji dotyczących rozdziału uchodźców - poinformował CIR. Bezprecedensowe wyzwanie, jakim jest zwiększająca się fala migrantów i uchodźców na granicach UE", była też tematem poniedziałkowej rozmowy telefonicznej premier Kopacz z sekretarzem generalnym ONZ. Według CIR Ban Ki Mun "docenił wysiłki i rolę Polski w rozwiazywaniu tego problemu i zaapelował o jeszcze większe zaangażowanie". Premier Kopacz "zapewniła sekretarza generalnego o tym, że Polska traktuje ten problem bardzo poważnie i współpracuje nad opracowaniem dobrej, szybkiej i adekwatnej odpowiedzi UE". Również w rozmowie z sekretarzem generalnym ONZ "szefowa polskiego rządu dodała, że dla niej najważniejsza jest kwestia bezpieczeństwa polskich obywateli oraz że rząd polski wykaże się solidarnością, ale solidarność ta musi być odpowiedzialna i na miarę możliwości". Kraje UE zmagają się obecnie z falą imigrantów, która wywołała w Europie najostrzejszy kryzys migracyjny od II wojny światowej. Uciekinierzy - głównie z Afryki i Bliskiego Wchodu - napływają przez Morze Śródziemne, a ostatnio także przez Bałkany Zachodnie. Według danych ogłoszonych w piątek przez Urząd Wysokiego Komisarza ds. Uchodźców (UNHCR) od początku roku ponad 300 tysięcy imigrantów i uchodźców przedostało się przez Morze Śródziemne. Około 200 tys. dotarło do Grecji, a ok. 110 tys. do Włoch; ponad 2,5 tys. ludzi zginęło na morzu, próbując dotrzeć do Europy. Szacuje się, że tylko w ostatni weekend do Niemiec trafiło prawie 20 tys. uchodźców. Austria i Niemcy zaapelowały w niedzielę o zwołanie szczytu państw UE w sprawie imigrantów. Według mediów Komisja Europejska ma zaproponować rozdzielenie 120 tys. uchodźców pomiędzy kraje UE tak, by ponad 31 tys. ludzi przyjęły Niemcy, ponad 24 tys. Francja, a blisko 15 tys. - Hiszpania. Takie wyliczenia ma przedstawić w środę w Parlamencie Europejskim szef KE Jean-Claude Juncker. Z informacji przekazanych przez unijne źródła wynika, że Komisja Europejska zaproponuje, by w ramach rozdzielenia między kraje UE dodatkowych 120 tysięcy uchodźców do Polski trafiło 9 287 osób. Nową propozycję relokacji uchodźców, docierających do Włoch, Grecji oraz na Węgry, przedstawić ma w środę rano w Parlamencie Europejskim szef Komisji Europejskiej. To część odpowiedzi UE na zaostrzenie kryzysu migracyjnego w ostatnich miesiącach. W UE rośnie presja na kraje z Europy Środkowej i Wschodniej, które odrzucały obowiązkowe kwoty rozdzielania uchodźców, napływających do Unii. Słychać ostrzeżenia, że kryzys migracyjny może mieć skutki dla strefy Schengen, a nawet podziału funduszy unijnych. Na czerwcowym szczycie UE to te państwa najostrzej sprzeciwiały się wprowadzeniu obowiązkowych kwot podziału między państwa unijne 40 tysięcy uchodźców docierających do Włoch i Grecji przez Morze Śródziemne oraz 20 tysięcy z obozów poza UE. Wśród przeciwników systemu, zaproponowanego przez Komisję Europejską, była Polska. Rząd w Warszawie zadeklarował, że dobrowolnie przyjmie 2000 uchodźców, o ok. 1500 mniej niż wynikałoby z propozycji KE. Sprzeciwia się też temu, by Unia odgórnie decydowała, ilu uchodźców powinniśmy przyjąć. "Kolejne tylko i wyłącznie rozdzielanie kwot (dotyczących liczby imigrantów) spowoduje, że w pewnym momencie nikt nad tym nie będzie panował" - mówiła w piątek po spotkaniu państw Grupy Wyszehradzkiej Kopacz. Niemcy: sześć miliardów euro dla uchodźców Władze Niemiec przeznaczą na pomoc uchodźcom dodatkowe sześć miliardów euro. Zdecydował o tym rząd Angeli Merkel. Szacuje się, że w weekend do samego Monachium przyjechało około 20 tysięcy osób ubiegających się o azyl. Podczas nocnego spotkania w urzędzie kanclerskim podjęto decyzję o wsparciu niemieckich samorządów kwotą 3 miliardów euro. Kolejne 3 miliardy na pomoc uchodźcom znajdą się także w przyszłorocznym budżecie federalnym. Jednocześnie władze Niemiec zaostrzyły niektóre przepisy dotyczące postępowania azylowego. Zdecydowano, że w jego pierwszej fazie uchodźcy nie będą otrzymywać pomocy pieniężnej, tylko materialną. Poszerzono też listę tak zwanych krajów bezpiecznych, których obywatele będą mieli o wiele mniejsze szanse na pozostanie w Niemczech. Na liście znalazły się Albania, Kosowo i Czarnogóra. Szacuje się, że w tym roku do Niemiec przybędzie około 800 tysięcy uchodźców. W weekend tylko do Monachium przyjechało 20 tysięcy osób. Dziś może przybyć kolejne 10 tysięcy. (RZ)
