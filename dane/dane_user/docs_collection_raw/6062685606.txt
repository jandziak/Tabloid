Dwoje uczestników Przystanku Woodstock trafiło do szpitala po wypiciu płynu do mycia felg samochodowych. Mężczyzna i kobieta zostali znalezieni nieprzytomni przy jednym z namiotów na terenie festiwalu - podało TVP Info. Według informacji TVP Info, kobieta i mężczyzna, oboje powyżej 20 lat, stracili przytomność po tym, jak wypili płyn do mycia felg samochodowych pomieszany z alkoholem. Stan jednej z ofiar jest ciężki. Mieszaninę sprzedał młodym ludziom handlarz działający na terenie festiwalu. Mężczyzna został już zatrzymany. Przystanek Woodstock po raz 21. Blisko 70 wykonawców z kraju i zagranicy występuje podczas tegorocznego 21. Przystanku Woodstock w Kostrzynie nad Odrą w Lubuskiem. Jeden z największych festiwali w Europie rozpoczął się w czwartek i kończy dzisiaj. Na kilku festiwalowych scenach grają m.in.: Black Label Society, Within Temptation, Illusion, Congo Natty, Voo Voo, Shaggy, Modestep, Domowe Melodie, Mela Koteluk, czy Lipali. Impreza organizowana przez fundację Wielkiej Orkiestry Świątecznej Pomocy, co roku gromadzi tłumy uczestników; podczas zeszłorocznej edycji bawiło się tutaj blisko 500 tys. osób. (bs)
