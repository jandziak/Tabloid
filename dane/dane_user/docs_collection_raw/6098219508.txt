Przedsiębiorstwa będą mogły dłużej korzystać z unijnych pieniędzy przyznawanych w formie instrumentów zwrotnych, czyli poręczeń czy kredytów, w ramach programów na lata 2007-2013. Takie rozwiązanie przewidziano w rozporządzeniach, nad którymi pracuje MIR. Większość funduszy ze "starej" perspektywy UE (2007-2013) musi być jednak wydanych do końca 2015 r. Wyjątkiem jest pomoc udzielana w formie zwrotnej. Zgodnie z rozporządzeniami autorstwa MIR, w przypadku pomocy zwrotnej, np. tzw. inicjatywy JESSICA, w ramach której firmy mogą ubiegać się o pieniądze UE na inwestycje miejskie, termin wydawania funduszy zostanie przedłużony do końca marca 2017 r. Przesunięcie tego terminu umożliwiła Komisja Europejska, która zmieniła wytyczne w sprawie zamknięcia programów operacyjnych finansowanych przez Europejski Fundusz Rozwoju Regionalnego, Europejski Fundusz Społeczny i Fundusz Spójności w latach 2007-2013. Niezwłocznie podjęliśmy działania, aby wydłużyć czas, w którym przedsiębiorcy będą mogli wnioskować o otrzymanie preferencyjnego wsparcia zwrotnego na realizację inwestycji związanych z rozwojem działalności gospodarczej z inicjatywy JEREMIE oraz projektów mających na celu zapewnienie trwałego i zrównoważonego rozwoju obszarów miejskich w ramach inicjatywy JESSICA" - powiedziała PAP minister infrastruktury i rozwoju Maria Wasiak. Dodała, że podobne rozwiązania, wydłużające okres korzystania z instrumentów zwrotnych do marca 2017 r., MIR przygotowuje także dla programu "Rozwój Polski Wschodniej". "Pieniądze unijne przeznaczone w tym programie na instrumenty zwrotne poprawiają dostęp przedsiębiorców z pięciu województw Polski Wschodniej do zewnętrznych źródeł finansowania na wczesnym etapie ich działalności, a także gotowość inwestycyjną małych i średnich firm z tego makroregionu dzięki pożyczkom, kredytom i poręczeniom" – zaznaczyła szefowa MIR. Obok bezzwrotnych dotacji Unia Europejska udostępnia państwom członkowskim tzw. instrumenty zwrotne, czyli m.in. pożyczki, kredyty i poręczenia. Pozwalają one na wielokrotny obrót pieniędzmi w odróżnieniu od dotacji, które wydaje się raz. Korzystać z nich mogą zarówno przedsiębiorcy, jak i samorządy. W starej perspektywie UE na lata 2007-2013 na instrumenty zwrotne trafiło 1 mld euro. W latach 2014-2020 ma ich być więcej, bo ponad 3 mld euro, czyli ok. 5 proc. puli przeznaczonej na realizację krajowych i regionalnych programów operacyjnych. W sumie z unijnej polityki spójności na lata 2014-20 mamy do wykorzystania 82,5 mld euro.
