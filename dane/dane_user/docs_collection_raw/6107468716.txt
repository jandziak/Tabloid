Często niedoceniane i rzadko stanowiące odrębny temat wystaw ramy, a nie oprawiane w nie obrazy, zasłużyły sobie na wystawę w londyńskiej Galerii Narodowej. Pierwsza odsłona cyklu poświęconego oprawie obrazów pokazuje tzw. ramy sansovinowskie z lat 1550-1600. Swoją nazwę zawdzięczają wysokiej pozycji architekta i rzeźbiarza Jacopo Sansovina (1486–1570) w oczach potomnych, utrzymującej się nadal w XIX w. Był on w tak wysokiej estymie u swoich współczesnych, że znakomity włoski historiograf Giorgio Vasari, autor "Żywotów najsławniejszych malarzy, rzeźbiarzy i architektów", żywot Sansovina wydał osobno. To zarazem pierwsza wystawa honorująca ramy, dzięki którym obraz traci lub zyskuje, a które swego czasu potrafiły kosztować więcej niż oprawione w nich dzieła. Tak było na początku renesansu, kiedy to snycerze dostawali więcej niż malarze za uświetnienie ołtarza. Jej celem jest z jednej strony ukazanie piękna samych ram, a z drugiej - zwrócenie uwagi na subtelną sztukę oprawy. Jak mówi Caroline Campbell, kurator wystawy, "ramy zmieniają sposób patrzenia na obrazy, lecz projektowano je, by same w sobie sprawiały przyjemność estetyczną". I dodaje: "Chcemy, by ludzie popatrzyli na nie jak na dzieła sztuki". Powstanie ramy do obrazów wiąże się z emancypacją obrazu jako osobnego dzieła sztuki, oderwanego od podłoża ściany czy też nastawy ołtarzowej oraz z rozwojem dewocji prywatnej, na potrzeby której powstawały mniejsze przedstawienia. Obraz i jego rama tworzyły rodzaj okna na inną rzeczywistość, a stosowną formą dla kultowych wizerunków stała się rama architektoniczna, swoją formą przypominająca fasadę świątyni. Wśród ram różnych stylów na uwagę zasługują wczesnobarokowe oprawy obrazów z 2. poł. XVI wieku z regionu Wenecji, której naczelnym architektem od 1529 r. przez 40 lat był urodzony we Florencji Jacopo Sansovino, architekt i rzeźbiarz. Sam termin łączący jego nazwisko z oprawą obrazów ukuto w anglojęzycznej strefie dopiero w XIX wieku. Z językiem klasycyzujących form stosowanych przez Sansovina mają one mało wspólnego, są przede wszystkim brawurowym popisem snycerki, śmiało łączącym motywy fantastyczne z repertuarem form architektonicznych. Niezwykle ozdobne rzeźbione ramy, których 30 zgromadzono na wystawie, wykorzystują przede wszystkim powtarzający się motyw prostej woluty. Stosowano w nich początkowo głównie pomniejszone elementy architektoniczne, jak rozmaite formy przyczółków i naczółków, czyli trójkątnych szczytów i zwieńczeń portyków lub okien, drzwi i nisz. Do tego doszły bogate rollwerki - zwijane ornamenty kartuszowe, przypominające formy z blaszanej taśmy z podgiętymi lub zawijającymi się spiralnie zakończeniami, ornamenty monetowe z zachodzących na siebie płaskich krążków, żłobkowania proste i skośne, a także festony, kiście i girlandy winogron, ptaki, główki cherubinów, a nawet nagie półpostacie kobiece i androgyniczne. Oprawy te czasem złocono tylko częściowo, co potęgowało grę światła między partiami ze szlachetnego drewna a blaskiem złota. Rzeźbiono je m.in. z drewna orzechowego i twardego bukszpanu. Najbardziej ozdobne, czy wręcz nawet frywolne, przypominają miniaturową scenę teatralną, co - jak podkreślają kuratorzy wystawy - mogło czasem tworzyć dysonans z umieszczonymi w nich Madonnami czy portretami poważnych notabli. Jak przypomina w "Financial Times" Emma Crichton-Miller, zarówno elegancja form stosowanych przez Sansovina, jak i orgia architektonicznych motywów dekoracyjnych pojawiły się w czasie, gdy "architekci myśleli w kategoriach całościowych planów dekoracyjnych, obejmujących malowane plafony w stiukowych ramach na sufitach, chóry organowe, same meble czy oprawy ołtarzowe w kościołach i pałacach. Twórcom ram przysługiwał zaś honor nie mniejszy niż artystom" jeszcze w wieku XVIII, aż do czasu pojawienia się w XIX wieku maszynowego formowania stiuku. Wystawę można uznać za symboliczne pożegnanie odchodzącego na emeryturę dotychczasowego dyrektora Galerii, Nicholasa Penny'ego, który pasjonował się z naukowego punktu widzenia właśnie ramami. Według niego obecna wystawa to dopiero pierwsza z serii wystaw poświęconych ramom. W National Gallery oglądać je można już tylko do 13 września. Pustym ramom towarzyszą na wystawie jedynie dwa oprawione obrazy, przypisywane Tycjanowi. Jacopo Sansovino, urodzony jako Jacopo Tatti, przyjął nazwisko swego mistrza Andrei Sansovina (ok. 1467-1529). Słynne dzieła Jacopo, logetta i Libreria Sansoviniana (Biblioteca Marciana, Biblioteka św. Marka) przy placu św. Marka, są najwspanialszymi przykładami renesansu w mieście na lagunie. Andrea Sansovino był twórcą nowego typu nagrobka, z przedstawieniem zmarłego, który leży na boku jakby odpoczywał, podparty na łokciu, z lekko odchyloną na ramię głową i nogą swobodnie ugiętą w kolanie. "Poza sansovinowska", wprowadzona do Polski przez Bartolomeo Berecciego, autora Kaplicy Zygmuntowskiej i nagrobka Zygmunta I Starego i Zygmunta II Augusta, charakteryzuje wiele polskich dzieł sepulkralnych. Do najznamienitszych należy nagrobek Tarnowskich, hetmana Jana i jego syna Jana Krzysztofa (1561-74) w Tarnowie Jana Marii Padovana, oraz Andrzeja Zebrzydowskiego w katedrze wawelskiej (1562-63) - dzieło polskiego renesansowego artysty Jana Michałowicza z Urzędowa. Na Mazowszu pozę sansovinowską wykorzystano w dziecięcych nagrobkach Kasi Pileckiej z XVI w. z warsztatu Padovana w kościele parafialnym w Pilicy oraz Piotra Mikołaja Karczewskiego w kościele w Karczewie pod Warszawą. (do) (do)
