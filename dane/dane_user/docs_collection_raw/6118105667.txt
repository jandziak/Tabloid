Mutilmedalista w biegach narciarskich Petter Northug nie wystartuje w nadchodzącym sezonie Pucharu Świata. Taką decyzję podjęła w poniedziałek norweska federacja narciarska (NSF) po upływie terminu podpisania kontraktu zawodnika z reprezentacją. „Norwegię mogą reprezentować tylko ci zawodnicy, którzy podpiszą komercyjny kontrakt z reprezentacją. Northug tego nie zrobił w ustalonym terminie” - wyjaśniła NSF w informacji prasowej. Dwukrotny mistrz olimpijski i 13 krotny świata posiada od 2013 kontrakt sponsorski z siecią supermarketów Coop, lecz w ubiegłym roku podpisał umowę z NSF na okres od 24 listopada do 15 kwietnia. „Tegoroczna oferta była identyczna, ale Northug, pomimo wielu ponagleń, jej nie podpisał, więc został wykluczony z reprezentacji” - poinformowała NSF. Według informacji dziennika "Verdens Gang" konflikt jest bardziej złożony i umowa proponowana przez NSF dotyczy jednego roku, natomiast 29-letni Norweg, który największe sukcesy osiągnął podczas igrzysk w Vancouver w 2010 roku, chciałby, aby obowiązywała przez trzy. Ponadto biegacz życzyłby sobie, aby okres komercyjnego związania z NSF był znacznie krótszy niż w ubiegłym sezonie.
