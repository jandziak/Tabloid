Poziom zużycia energii przed domowe urządzenia to bardzo ważna kwestia, od której zależy wysokość naszych rachunków za energię. Warto więc dokładnie kontrolować zużycie prądu przez nasz sprzęt, a w niedalekiej przyszłości pomoże nam w tym urządzenie o nazwie MagnifiSense, stworzone przez inżynierów z Uniwersytetu Waszyngtona. W każdym domu znajduje się mnóstwo urządzeń potrzebujących do działania prądu elektrycznego. Większość jednak zużywa go nie tylko podczas pracy, lecz także w trybie czuwania, czego właściciel zwykle nie jest nawet świadomy, a musi potem za to płacić. Oczywiście w sprzedaży dostępne są moduły, które pozwalają bardzo dokładnie mierzyć zużycie energii każdego sprzętu. Problemem jest jednak ich cena, gdyż zazwyczaj każde z nich obsługuje tylko jedno urządzenie, więc należy kupić ich wiele, a to jest już mało opłacalne. Znacznie ciekawszy pomysł na rozwiązanie tego problemu mają inżynierowie z Uniwersytetu Waszyngtona, którzy opracowali urządzenie o nazwie MagnifiSense. Jest to niewielki gadżet zakładany na nadgarstek, który dzięki wbudowanym sensorom jest w stanie bardzo precyzyjnie odczytać poziom zużycia energii każdego urządzenia, a co ważne robi to zdalnie. Podczas testów MagnifiSense potrafił odczytać dokładny poziom zużycia aż 12 różnych urządzeń, takich jak elektryczna szczoteczka do zębów, lampy, laptopy, a nawet samochody. Proces badania odbywa się zdalnie, a urządzenie po prostu mierzy poziom elektronicznego promieniowania i na jego podstawie określa zużycie energii. Edward Wang, szef zespołu odpowiedzialnego za MagnifiSense podkreśla, że w przyszłości jego wynalazek może znaleźć wiele różnych zastosowań, np. informując użytkownika, które urządzenia w jego domu są włączone. Jeśli więc wyjeżdża na wakacje, nie będzie musiał żmudnie sprawdzać wszystkich pomieszczeń. Obecny prototyp jest na razie duży i mało poręczny, jednakże twórcy zapowiadają, że przyszłe modele będą już znacznie bardziej kompaktowe.
